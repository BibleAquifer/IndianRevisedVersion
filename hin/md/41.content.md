# Indian Revised Version

## License Information

**Indian Revised Version** is based on and adapted from: _Hindi Indian Revised Version_, [Bridge Connectivity Solutions](https://bridgeconn.com/), 2019, which is licensed under a [CC BY-SA 4.0 license](https://creativecommons.org/licenses/by-sa/4.0/legalcode.en).

This markdown version is provided under the same license.



--------------------------------

## Mark 1:1 (id: 241001001)

1परमेश्वर के पुत्र यीशु मसीह के सुसमाचार का आरम्भ।


## Mark 1:2 (id: 241001002)

2जैसे यशायाह भविष्यद्वक्ता की पुस्तक में लिखा है: “देख, मैं अपने दूत को तेरे आगे भेजता हूँ, जो तेरे लिये मार्ग सुधारेगा।


## Mark 1:3 (id: 241001003)

3जंगल में एक पुकारनेवाले का शब्द हो रहा है कि प्रभु का मार्ग तैयार करो, और उसकी सड़कें सीधी करो।”


## Mark 1:4 (id: 241001004)

4यूहन्ना आया, जो जंगल में बपतिस्मा देता, और पापों की क्षमा के लिये मन फिराव के बपतिस्मा का प्रचार करता था।


## Mark 1:5 (id: 241001005)

5सारे यहूदिया के, और यरूशलेम के सब रहनेवाले निकलकर उसके पास गए, और अपने पापों को मानकर यरदन नदी में उससे बपतिस्मा लिया।


## Mark 1:6 (id: 241001006)

6यूहन्ना ऊँट के रोम का वस्त्र पहने और अपनी कमर में चमड़े का कमरबन्द बाँधे रहता था और टिड्डियाँ और वनमधु खाया करता था।


## Mark 1:7 (id: 241001007)

7और यह प्रचार करता था, “मेरे बाद वह आनेवाला है, जो मुझसे शक्तिशाली है; मैं इस योग्य नहीं कि झुककर उसके जूतों का फीता खोलूँ।


## Mark 1:8 (id: 241001008)

8मैंने तो तुम्हें पानी से बपतिस्मा दिया है पर वह तुम्हें पवित्र आत्मा से बपतिस्मा देगा।”


## Mark 1:9 (id: 241001009)

9उन दिनों में यीशु ने गलील के नासरत से आकर, यरदन में यूहन्ना से बपतिस्मा लिया।


## Mark 1:10 (id: 241001010)

10और जब वह पानी से निकलकर ऊपर आया, तो तुरन्त उसने आकाश को खुलते और आत्मा को कबूतर के रूप में अपने ऊपर उतरते देखा।


## Mark 1:11 (id: 241001011)

11और यह आकाशवाणी हुई, “तू मेरा प्रिय पुत्र है, तुझ से मैं प्रसन्न हूँ।”


## Mark 1:12 (id: 241001012)

12तब आत्मा ने तुरन्त उसको जंगल की ओर भेजा।


## Mark 1:13 (id: 241001013)

13और जंगल में चालीस दिन तक शैतान ने उसकी परीक्षा की; और वह वन\-पशुओं के साथ रहा; और स्वर्गदूत उसकी सेवा करते रहे।


## Mark 1:14 (id: 241001014)

14यूहन्ना के पकड़वाए जाने के बाद यीशु ने गलील में आकर परमेश्वर के राज्य का सुसमाचार प्रचार किया।


## Mark 1:15 (id: 241001015)

15और कहा, “समय पूरा हुआ है, और परमेश्वर का राज्य निकट आ गया है; मन फिराओ और सुसमाचार पर विश्वास करो।”


## Mark 1:16 (id: 241001016)

16गलील की झील के किनारे\-किनारे जाते हुए, उसने शमौन और उसके भाई अन्द्रियास को झील में जाल डालते देखा; क्योंकि वे मछुए थे।


## Mark 1:17 (id: 241001017)

17और यीशु ने उनसे कहा, “मेरे पीछे चले आओ; मैं तुम को मनुष्यों के पकड़नेवाले बनाऊँगा।”


## Mark 1:18 (id: 241001018)

18वे तुरन्त जालों को छोड़कर उसके पीछे हो लिए।


## Mark 1:19 (id: 241001019)

19और कुछ आगे बढ़कर, उसने जब्दी के पुत्र याकूब, और उसके भाई यूहन्ना को, नाव पर जालों को सुधारते देखा।


## Mark 1:20 (id: 241001020)

20उसने तुरन्त उन्हें बुलाया; और वे अपने पिता जब्दी को मजदूरों के साथ नाव पर छोड़कर, उसके पीछे हो लिए।


## Mark 1:21 (id: 241001021)

21और वे कफरनहूम में आए, और वह तुरन्त सब्त के दिन आराधनालय में जाकर उपदेश करने लगा।


## Mark 1:22 (id: 241001022)

22और लोग उसके उपदेश से चकित हुए; क्योंकि वह उन्हें शास्त्रियों की तरह नहीं, परन्तु अधिकार के साथ उपदेश देता था।


## Mark 1:23 (id: 241001023)

23और उसी समय, उनके आराधनालय में एक मनुष्य था, जिसमें एक अशुद्ध आत्मा थी।


## Mark 1:24 (id: 241001024)

24उसने चिल्लाकर कहा, “हे यीशु नासरी, हमें तुझ से क्या काम? क्या तू हमें नाश करने आया है? मैं तुझे जानता हूँ, तू कौन है? परमेश्वर का पवित्र जन!”


## Mark 1:25 (id: 241001025)

25यीशु ने उसे डाँटकर कहा, “चुप रह; और उसमें से बाहर निकल जा।”


## Mark 1:26 (id: 241001026)

26तब अशुद्ध आत्मा उसको मरोड़कर, और बड़े शब्द से चिल्लाकर उसमें से निकल गई।


## Mark 1:27 (id: 241001027)

27इस पर सब लोग आश्चर्य करते हुए आपस में वाद\-विवाद करने लगे “यह क्या बात है? यह तो कोई नया उपदेश है! वह अधिकार के साथ अशुद्ध आत्माओं को भी आज्ञा देता है, और वे उसकी आज्ञा मानती हैं।”


## Mark 1:28 (id: 241001028)

28और उसका नाम तुरन्त गलील के आस\-पास के सारे प्रदेश में फैल गया।


## Mark 1:29 (id: 241001029)

29और वह तुरन्त आराधनालय में से निकलकर, याकूब और यूहन्ना के साथ शमौन और अन्द्रियास के घर आया।


## Mark 1:30 (id: 241001030)

30और शमौन की सास तेज बुखार से पीड़ित थी, और उन्होंने तुरन्त उसके विषय में उससे कहा।


## Mark 1:31 (id: 241001031)

31तब उसने पास जाकर उसका हाथ पकड़ के उसे उठाया; और उसका बुखार उस पर से उतर गया, और वह उनकी सेवा\-टहल करने लगी।


## Mark 1:32 (id: 241001032)

32संध्या के समय जब सूर्य डूब गया तो लोग सब बीमारों को और उन्हें, जिनमें दुष्टात्माएँ थीं, उसके पास लाए।


## Mark 1:33 (id: 241001033)

33और सारा नगर द्वार पर इकट्ठा हुआ।


## Mark 1:34 (id: 241001034)

34और उसने बहुतों को जो नाना प्रकार की बीमारियों से दुःखी थे, चंगा किया; और बहुत से दुष्टात्माओं को निकाला; और दुष्टात्माओं को बोलने न दिया, क्योंकि वे उसे पहचानती थीं।


## Mark 1:35 (id: 241001035)

35और भोर को दिन निकलने से बहुत पहले, वह उठकर निकला, और एक जंगली स्थान में गया और वहाँ प्रार्थना करने लगा।


## Mark 1:36 (id: 241001036)

36तब शमौन और उसके साथी उसकी खोज में गए।


## Mark 1:37 (id: 241001037)

37जब वह मिला, तो उससे कहा; “सब लोग तुझे ढूँढ़ रहे हैं।”


## Mark 1:38 (id: 241001038)

38यीशु ने उनसे कहा, “आओ; हम और कहीं आस\-पास की बस्तियों में जाएँ, कि मैं वहाँ भी प्रचार करूँ, क्योंकि मैं इसलिए निकला हूँ।”


## Mark 1:39 (id: 241001039)

39और वह सारे गलील में उनके आराधनालयों में जा जाकर प्रचार करता और दुष्टात्माओं को निकालता रहा।


## Mark 1:40 (id: 241001040)

40एक कोढ़ी ने उसके पास आकर, उससे विनती की, और उसके सामने घुटने टेककर, उससे कहा, “यदि तू चाहे तो मुझे शुद्ध कर सकता है।”


## Mark 1:41 (id: 241001041)

41उसने उस पर तरस खाकर हाथ बढ़ाया, और उसे छूकर कहा, “मैं चाहता हूँ, तू शुद्ध हो जा।”


## Mark 1:42 (id: 241001042)

42और तुरन्त उसका कोढ़ जाता रहा, और वह शुद्ध हो गया।


## Mark 1:43 (id: 241001043)

43तब उसने उसे कड़ी चेतावनी देकर तुरन्त विदा किया,


## Mark 1:44 (id: 241001044)

44और उससे कहा, “देख, किसी से कुछ मत कहना, परन्तु जाकर अपने आपको याजक को दिखा, और अपने शुद्ध होने के विषय में जो कुछ मूसा ने ठहराया है उसे भेंट चढ़ा, कि उन पर गवाही हो।”


## Mark 1:45 (id: 241001045)

45परन्तु वह बाहर जाकर इस बात को बहुत प्रचार करने और यहाँ तक फैलाने लगा, कि यीशु फिर खुल्लमखुल्ला नगर में न जा सका, परन्तु बाहर जंगली स्थानों में रहा; और चारों ओर से लोग उसके पास आते रहे।


## Mark 2:1 (id: 241002001)

1कई दिन के बाद यीशु फिर कफरनहूम में आया और सुना गया, कि वह घर में है।


## Mark 2:2 (id: 241002002)

2फिर इतने लोग इकट्ठे हुए, कि द्वार के पास भी जगह नहीं मिली; और वह उन्हें वचन सुना रहा था।


## Mark 2:3 (id: 241002003)

3और लोग एक लकवे के मारे हुए को चार मनुष्यों से उठवाकर उसके पास ले आए।


## Mark 2:4 (id: 241002004)

4परन्तु जब वे भीड़ के कारण उसके निकट न पहुँच सके, तो उन्होंने उस छत को जिसके नीचे वह था, खोल दिया और जब उसे उधेड़ चुके, तो उस खाट को जिस पर लकवे का मारा हुआ पड़ा था, लटका दिया।


## Mark 2:5 (id: 241002005)

5यीशु ने, उनका विश्वास देखकर, उस लकवे के मारे हुए से कहा, “हे पुत्र, तेरे पाप क्षमा हुए।”


## Mark 2:6 (id: 241002006)

6तब कई एक शास्त्री जो वहाँ बैठे थे, अपने\-अपने मन में विचार करने लगे,


## Mark 2:7 (id: 241002007)

7“यह मनुष्य क्यों ऐसा कहता है? यह तो परमेश्वर की निन्दा करता है! परमेश्वर को छोड़ और कौन पाप क्षमा कर सकता है?”


## Mark 2:8 (id: 241002008)

8यीशु ने तुरन्त अपनी आत्मा में जान लिया, कि वे अपने\-अपने मन में ऐसा विचार कर रहे हैं, और उनसे कहा, “तुम अपने\-अपने मन में यह विचार क्यों कर रहे हो?


## Mark 2:9 (id: 241002009)

9सहज क्या है? क्या लकवे के मारे से यह कहना कि तेरे पाप क्षमा हुए, या यह कहना, कि उठ अपनी खाट उठाकर चल फिर?


## Mark 2:10 (id: 241002010)

10परन्तु जिससे तुम जान लो कि मनुष्य के पुत्र को पृथ्वी पर पाप क्षमा करने का भी अधिकार है।” उसने उस लकवे के मारे हुए से कहा,


## Mark 2:11 (id: 241002011)

11“मैं तुझ से कहता हूँ, उठ, अपनी खाट उठाकर अपने घर चला जा।”


## Mark 2:12 (id: 241002012)

12वह उठा, और तुरन्त खाट उठाकर सब के सामने से निकलकर चला गया; इस पर सब चकित हुए, और परमेश्वर की बड़ाई करके कहने लगे, “हमने ऐसा कभी नहीं देखा।”


## Mark 2:13 (id: 241002013)

13वह फिर निकलकर झील के किनारे गया, और सारी भीड़ उसके पास आई, और वह उन्हें उपदेश देने लगा।


## Mark 2:14 (id: 241002014)

14जाते हुए यीशु ने हलफईस के पुत्र लेवी को चुंगी की चौकी पर बैठे देखा, और उससे कहा, “मेरे पीछे हो ले।” और वह उठकर, उसके पीछे हो लिया।


## Mark 2:15 (id: 241002015)

15और वह उसके घर में भोजन करने बैठा; और बहुत से चुंगी लेनेवाले और पापी भी उसके और चेलों के साथ भोजन करने बैठे, क्योंकि वे बहुत से थे, और उसके पीछे हो लिये थे।


## Mark 2:16 (id: 241002016)

16और शास्त्रियों और फरीसियों ने यह देखकर, कि वह तो पापियों और चुंगी लेनेवालों के साथ भोजन कर रहा है, उसके चेलों से कहा, “वह तो चुंगी लेनेवालों और पापियों के साथ खाता पीता है!”


## Mark 2:17 (id: 241002017)

17यीशु ने यह सुनकर, उनसे कहा, “भले चंगों को वैद्य की आवश्यकता नहीं, परन्तु बीमारों को है: मैं धर्मियों को नहीं, परन्तु पापियों को बुलाने आया हूँ।”


## Mark 2:18 (id: 241002018)

18यूहन्ना के चेले, और फरीसी उपवास करते थे; अतः उन्होंने आकर उससे यह कहा; “यूहन्ना के चेले और फरीसियों के चेले क्यों उपवास रखते हैं, परन्तु तेरे चेले उपवास नहीं रखते?”


## Mark 2:19 (id: 241002019)

19यीशु ने उनसे कहा, “जब तक दूल्हा बारातियों के साथ रहता है क्या वे उपवास कर सकते हैं? अतः जब तक दूल्हा उनके साथ है, तब तक वे उपवास नहीं कर सकते।


## Mark 2:20 (id: 241002020)

20परन्तु वे दिन आएँगे, किदूल्हा उनसे अलग किया जाएगा; उस समय वे उपवास करेंगे।


## Mark 2:21 (id: 241002021)

21“नये कपड़े का पैबन्द पुराने वस्त्र पर कोई नहीं लगाता; नहीं तो वह पैबन्द उसमें से कुछ खींच लेगा, अर्थात् नया, पुराने से, और अधिक फट जाएगा।


## Mark 2:22 (id: 241002022)

22नये दाखरस को पुरानी मशकों में कोई नहीं रखता, नहीं तो दाखरस मशकों को फाड़ देगा, और दाखरस और मशकें दोनों नष्ट हो जाएँगी; परन्तु दाख का नया रस नई मशकों में भरा जाता है।”


## Mark 2:23 (id: 241002023)

23और ऐसा हुआ कि वह सब्त के दिन खेतों में से होकर जा रहा था; और उसके चेले चलते हुए बालें तोड़ने लगे।


## Mark 2:24 (id: 241002024)

24तब फरीसियों ने उससे कहा, “देख, ये सब्त के दिन वह काम क्यों करते हैं जो उचित नहीं?”


## Mark 2:25 (id: 241002025)

25उसने उनसे कहा, “क्या तुम ने कभी नहीं पढ़ा, कि जब दाऊद को आवश्यकता हुई और जब वह और उसके साथी भूखे हुए, तब उसने क्या किया था?


## Mark 2:26 (id: 241002026)

26उसने क्यों अबियातार महायाजक के समय, परमेश्वर के भवन में जाकर, भेंट की रोटियाँ खाईं, जिसका खाना याजकों को छोड़ और किसी को भी उचित नहीं, और अपने साथियों को भी दीं?”


## Mark 2:27 (id: 241002027)

27और उसने उनसे कहा, “सब्त का दिन मनुष्य के लिये बनाया गया है, न कि मनुष्यसब्त के दिन के लिये।


## Mark 2:28 (id: 241002028)

28इसलिए मनुष्य का पुत्र सब्त के दिन का भी स्वामी है।”


## Mark 3:1 (id: 241003001)

1और वह फिर आराधनालय में गया; और वहाँ एक मनुष्य था, जिसका हाथ सूख गया था।


## Mark 3:2 (id: 241003002)

2और वे उस पर दोष लगाने के लिये उसकी घात में लगे हुए थे, कि देखें, वह सब्त के दिन में उसे चंगा करता है कि नहीं।


## Mark 3:3 (id: 241003003)

3उसने सूखे हाथवाले मनुष्य से कहा, “बीच में खड़ा हो।”


## Mark 3:4 (id: 241003004)

4और उनसे कहा, “क्या सब्त के दिन भला करना उचित है या बुरा करना, प्राण को बचाना या मारना?” पर वे चुप रहे।


## Mark 3:5 (id: 241003005)

5और उसने उनके मन की कठोरता से उदास होकर, उनको क्रोध से चारों ओर देखा, और उस मनुष्य से कहा, “अपना हाथ बढ़ा।” उसने बढ़ाया, और उसका हाथ अच्छा हो गया।


## Mark 3:6 (id: 241003006)

6तब फरीसी बाहर जाकर तुरन्त हेरोदियों के साथ उसके विरोध में सम्मति करने लगे, कि उसे किस प्रकार नाश करें।


## Mark 3:7 (id: 241003007)

7और यीशु अपने चेलों के साथ झील की ओर चला गया: और गलील से एक बड़ी भीड़ उसके पीछे हो ली।


## Mark 3:8 (id: 241003008)

8और यहूदिया, और यरूशलेम और इदूमिया से, और यरदन के पार, और सोर और सीदोन के आस\-पास से एक बड़ी भीड़ यह सुनकर, कि वह कैसे अचम्भे के काम करता है, उसके पास आई।


## Mark 3:9 (id: 241003009)

9और उसने अपने चेलों से कहा, “भीड़ के कारण एक छोटी नाव मेरे लिये तैयार रहे ताकि वे मुझे दबा न सकें।”


## Mark 3:10 (id: 241003010)

10क्योंकि उसने बहुतों को चंगा किया था; इसलिए जितने लोग रोग से ग्रसित थे, उसे छूने के लिये उस पर गिरे पड़ते थे।


## Mark 3:11 (id: 241003011)

11और अशुद्ध आत्माएँ भी, जब उसे देखती थीं, तो उसके आगे गिर पड़ती थीं, और चिल्लाकर कहती थीं कि तू परमेश्वर का पुत्र है।


## Mark 3:12 (id: 241003012)

12और उसने उन्हें कड़ी चेतावनी दी कि, मुझे प्रगट न करना।


## Mark 3:13 (id: 241003013)

13फिर वह पहाड़ पर चढ़ गया, और जिन्हें वह चाहता था उन्हें अपने पास बुलाया; और वे उसके पास चले आए।


## Mark 3:14 (id: 241003014)

14तब उसने बारह को नियुक्त किया, कि वे उसके साथ\-साथ रहें, और वह उन्हें भेजे, कि प्रचार करें।


## Mark 3:15 (id: 241003015)

15और दुष्टात्माओं को निकालने का अधिकार रखें।


## Mark 3:16 (id: 241003016)

16और वे ये हैं शमौन जिसका नाम उसने पतरस रखा।


## Mark 3:17 (id: 241003017)

17और जब्दी का पुत्र याकूब, और याकूब का भाई यूहन्ना, जिनका नाम उसने बुअनरगिस, अर्थात् गर्जन के पुत्र रखा।


## Mark 3:18 (id: 241003018)

18और अन्द्रियास, और फिलिप्पुस, और बरतुल्मै, और मत्ती, और थोमा, और हलफईस का पुत्र याकूब; और तद्दै, और शमौन कनानी।


## Mark 3:19 (id: 241003019)

19और यहूदा इस्करियोती, जिसने उसे पकड़वा भी दिया।


## Mark 3:20 (id: 241003020)

20और वह घर में आया और ऐसी भीड़ इकट्ठी हो गई, कि वे रोटी भी न खा सके।


## Mark 3:21 (id: 241003021)

21जब उसके कुटुम्बियों ने यह सुना, तो उसे पकड़ने के लिये निकले; क्योंकि कहते थे, कि उसकी सुध\-बुध ठिकाने पर नहीं है।


## Mark 3:22 (id: 241003022)

22और शास्त्री जो यरूशलेम से आए थे, यह कहते थे, “उसमें शैतान है,” और यह भी, “वह दुष्टात्माओं के सरदार की सहायता से दुष्टात्माओं को निकालता है।”


## Mark 3:23 (id: 241003023)

23और वह उन्हें पास बुलाकर, उनसे दृष्टान्तों में कहने लगा, “शैतान कैसे शैतान को निकाल सकता है?


## Mark 3:24 (id: 241003024)

24और यदि किसी राज्य में फूट पड़े, तो वह राज्य कैसे स्थिर रह सकता है?


## Mark 3:25 (id: 241003025)

25और यदि किसी घर में फूट पड़े, तो वह घर क्या स्थिर रह सकेगा?


## Mark 3:26 (id: 241003026)

26और यदि शैतान अपना ही विरोधी होकर अपने में फूट डाले, तो वह क्या बना रह सकता है? उसका तो अन्त ही हो जाता है।


## Mark 3:27 (id: 241003027)

27“किन्तु कोई मनुष्य किसी बलवन्त के घर में घुसकर उसका माल लूट नहीं सकता, जब तक कि वह पहले उस बलवन्त को न बाँध ले; और तब उसके घर को लूट लेगा।


## Mark 3:28 (id: 241003028)

28“मैं तुम से सच कहता हूँ, कि मनुष्यों के सब पाप और निन्दा जो वे करते हैं, क्षमा की जाएगी।


## Mark 3:29 (id: 241003029)

29परन्तु जो कोई पवित्र आत्मा के विरुद्ध निन्दा करे, वह कभी भी क्षमा न किया जाएगा: वरन् वह अनन्त पाप का अपराधी ठहरता है।”


## Mark 3:30 (id: 241003030)

30क्योंकि वे यह कहते थे, कि उसमें अशुद्ध आत्मा है।


## Mark 3:31 (id: 241003031)

31और उसकी माता और उसके भाई आए, और बाहर खड़े होकर उसे बुलवा भेजा।


## Mark 3:32 (id: 241003032)

32और भीड़ उसके आस\-पास बैठी थी, और उन्होंने उससे कहा, “देख, तेरी माता और तेरे भाई बाहर तुझे ढूँढ़ते हैं।”


## Mark 3:33 (id: 241003033)

33यीशु ने उन्हें उत्तर दिया, “मेरी माता और मेरे भाई कौन हैं?”


## Mark 3:34 (id: 241003034)

34और उन पर जो उसके आस\-पास बैठे थे, दृष्टि करके कहा, “देखो, मेरी माता और मेरे भाई यह हैं।


## Mark 3:35 (id: 241003035)

35क्योंकि जो कोई परमेश्वर की इच्छा पर चले, वही मेरा भाई, और बहन और माता है।”


## Mark 4:1 (id: 241004001)

1यीशु फिर झील के किनारे उपदेश देने लगा: और ऐसी बड़ी भीड़ उसके पास इकट्ठी हो गई, कि वह झील में एक नाव पर चढ़कर बैठ गया, और सारी भीड़ भूमि पर झील के किनारे खड़ी रही।


## Mark 4:2 (id: 241004002)

2और वह उन्हें दृष्टान्तों में बहुत सारी बातें सिखाने लगा, और अपने उपदेश में उनसे कहा,


## Mark 4:3 (id: 241004003)

3“सुनो! देखो, एक बोनेवाला, बीज बोने के लिये निकला।


## Mark 4:4 (id: 241004004)

4और बोते समय कुछ तो मार्ग के किनारे गिरा और पक्षियों ने आकर उसे चुग लिया।


## Mark 4:5 (id: 241004005)

5और कुछ पत्थरीली भूमि पर गिरा जहाँ उसको बहुत मिट्टी न मिली, और नरम मिट्टी मिलने के कारण जल्द उग आया।


## Mark 4:6 (id: 241004006)

6और जब सूर्य निकला, तो जल गया, और जड़ न पकड़ने के कारण सूख गया।


## Mark 4:7 (id: 241004007)

7और कुछ तो झाड़ियों में गिरा, और झाड़ियों ने बढ़कर उसे दबा दिया, और वह फल न लाया।


## Mark 4:8 (id: 241004008)

8परन्तु कुछ अच्छी भूमि पर गिरा; और वह उगा, और बढ़कर फलवन्त हुआ; और कोई तीस गुणा, कोई साठ गुणा और कोई सौ गुणा फल लाया।”


## Mark 4:9 (id: 241004009)

9और उसने कहा, “जिसके पास सुनने के लिये कान हों वह सुन ले।”


## Mark 4:10 (id: 241004010)

10जब वह अकेला रह गया, तो उसके साथियों ने उन बारह समेत उससे इन दृष्टान्तों के विषय में पूछा।


## Mark 4:11 (id: 241004011)

11उसने उनसे कहा, “तुम को तो परमेश्वर के राज्य के भेद की समझ दी गई है, परन्तु बाहरवालों के लिये सब बातें दृष्टान्तों में होती हैं।


## Mark 4:12 (id: 241004012)

12इसलिए कि वे देखते हुए देखें और उन्हें दिखाई न पड़े और सुनते हुए सुनें भी और न समझें; ऐसा न हो कि वे फिरें, और क्षमा किए जाएँ।”


## Mark 4:13 (id: 241004013)

13फिर उसने उनसे कहा, “क्या तुम यह दृष्टान्त नहीं समझते? तो फिर और सब दृष्टान्तों को कैसे समझोगे?


## Mark 4:14 (id: 241004014)

14बोनेवाला वचनबोता है।


## Mark 4:15 (id: 241004015)

15जो मार्ग के किनारे के हैं जहाँ वचन बोया जाता है, ये वे हैं, कि जब उन्होंने सुना, तो शैतान तुरन्त आकर वचन को जो उनमें बोया गया था, उठा ले जाता है।


## Mark 4:16 (id: 241004016)

16और वैसे ही जो पत्थरीली भूमि पर बोए जाते हैं, ये वे हैं, कि जो वचन को सुनकर तुरन्त आनन्द से ग्रहण कर लेते हैं।


## Mark 4:17 (id: 241004017)

17परन्तु अपने भीतर जड़ न रखने के कारण वे थोड़े ही दिनों के लिये रहते हैं; इसके बाद जब वचन के कारण उन पर क्लेश या उपद्रव होता है, तो वे तुरन्त ठोकर खाते हैं।


## Mark 4:18 (id: 241004018)

18और जो झाड़ियों में बोए गए ये वे हैं जिन्होंने वचन सुना,


## Mark 4:19 (id: 241004019)

19और संसार की चिन्ता, और धन का धोखा, और वस्तुओं का लोभ उनमें समाकर वचन को दबा देता है और वह निष्फल रह जाता है।


## Mark 4:20 (id: 241004020)

20और जो अच्छी भूमि में बोए गए, ये वे हैं, जो वचन सुनकर ग्रहण करते और फल लाते हैं, कोई तीस गुणा, कोई साठ गुणा, और कोई सौ गुणा।”


## Mark 4:21 (id: 241004021)

21और उसने उनसे कहा, “क्या दीये को इसलिए लाते हैं कि पैमाने या खाट के नीचे रखा जाए? क्या इसलिए नहीं, कि दीवट पर रखा जाए?


## Mark 4:22 (id: 241004022)

22क्योंकि कोई वस्तु छिपी नहीं, परन्तु इसलिए कि प्रगट हो जाए; और न कुछ गुप्त है, पर इसलिए कि प्रगट हो जाए।


## Mark 4:23 (id: 241004023)

23यदि किसी के सुनने के कान हों, तो सुन ले।”


## Mark 4:24 (id: 241004024)

24फिर उसने उनसे कहा, “चौकस रहो, कि क्या सुनते हो? जिस नाप से तुम नापते हो उसी से तुम्हारे लिये भी नापा जाएगा, और तुम को अधिक दिया जाएगा।


## Mark 4:25 (id: 241004025)

25क्योंकि जिसके पास है, उसको दिया जाएगा; परन्तु जिसके पास नहीं है उससे वह भी जो उसके पास है; ले लिया जाएगा।”


## Mark 4:26 (id: 241004026)

26फिर उसने कहा, “परमेश्वर का राज्य ऐसा है, जैसे कोई मनुष्य भूमि पर बीज छींटे,


## Mark 4:27 (id: 241004027)

27और रात को सोए, और दिन को जागे और वह बीज ऐसे उगें और बढ़े कि वह न जाने।


## Mark 4:28 (id: 241004028)

28पृथ्वी आप से आप फल लाती है पहले अंकुर, तब बालें, और तब बालों में तैयार दाना।


## Mark 4:29 (id: 241004029)

29परन्तु जब दाना पक जाता है, तब वह तुरन्त हँसिया लगाता है, क्योंकि कटनी आ पहुँची है।”


## Mark 4:30 (id: 241004030)

30फिर उसने कहा, “हम परमेश्वर के राज्य की उपमा किस से दें, और किस दृष्टान्त से उसका वर्णन करें?


## Mark 4:31 (id: 241004031)

31वह राई के दाने के समान हैं; कि जब भूमि में बोया जाता है तो भूमि के सब बीजों से छोटा होता है।


## Mark 4:32 (id: 241004032)

32परन्तु जब बोया गया, तो उगकर सब साग\-पात से बड़ा हो जाता है, और उसकी ऐसी बड़ी डालियाँ निकलती हैं, कि आकाश के पक्षी उसकी छाया में बसेरा कर सकते हैं।”


## Mark 4:33 (id: 241004033)

33और वह उन्हें इस प्रकार के बहुत से दृष्टान्त दे देकर उनकी समझ के अनुसार वचन सुनाता था।


## Mark 4:34 (id: 241004034)

34और बिना दृष्टान्त कहे उनसे कुछ भी नहीं कहता था; परन्तु एकान्त में वह अपने निज चेलों को सब बातों का अर्थ बताता था।


## Mark 4:35 (id: 241004035)

35उसी दिन जब साँझ हुई, तो उसने चेलों से कहा, “आओ, हम पार चलें।”


## Mark 4:36 (id: 241004036)

36और वे भीड़ को छोड़कर जैसा वह था, वैसा ही उसे नाव पर साथ ले चले; और उसके साथ, और भी नावें थीं।


## Mark 4:37 (id: 241004037)

37तब बड़ी आँधी आई, और लहरें नाव पर यहाँ तक लगीं, कि वह अब पानी से भरी जाती थी।


## Mark 4:38 (id: 241004038)

38और वह आप पिछले भाग में गद्दी पर सो रहा था; तब उन्होंने उसे जगाकर उससे कहा, “हे गुरु, क्या तुझे चिन्ता नहीं, कि हम नाश हुए जाते हैं?”


## Mark 4:39 (id: 241004039)

39तब उसने उठकर आँधी को डाँटा, और पानी से कहा, “शान्त रह, थम जा!” और आँधी थम गई और बड़ा चैन हो गया।


## Mark 4:40 (id: 241004040)

40और उनसे कहा, “तुम क्यों डरते हो? क्या तुम्हें अब तक विश्वास नहीं?”


## Mark 4:41 (id: 241004041)

41और वे बहुत ही डर गए और आपस में बोले, “यह कौन है, कि आँधी और पानी भी उसकी आज्ञा मानते हैं?”


## Mark 5:1 (id: 241005001)

1वे झील के पार गिरासेनियों के देश में पहुँचे,


## Mark 5:2 (id: 241005002)

2और जब वह नाव पर से उतरा तो तुरन्त एक मनुष्य जिसमें अशुद्ध आत्मा थी, कब्रों से निकलकर उसे मिला।


## Mark 5:3 (id: 241005003)

3वह कब्रों में रहा करता था और कोई उसे जंजीरों से भी न बाँध सकता था,


## Mark 5:4 (id: 241005004)

4क्योंकि वह बार बार बेड़ियों और जंजीरों से बाँधा गया था, पर उसने जंजीरों को तोड़ दिया, और बेड़ियों के टुकड़े\-टुकड़े कर दिए थे, और कोई उसे वश में नहीं कर सकता था।


## Mark 5:5 (id: 241005005)

5वह लगातार रात\-दिन कब्रों और पहाड़ों में चिल्लाता, और अपने को पत्थरों से घायल करता था।


## Mark 5:6 (id: 241005006)

6वह यीशु को दूर ही से देखकर दौड़ा, और उसे प्रणाम किया।


## Mark 5:7 (id: 241005007)

7और ऊँचे शब्द से चिल्लाकर कहा, “हे यीशु, परमप्रधान परमेश्वर के पुत्र, मुझे तुझ से क्या काम? मैं तुझे परमेश्वर की शपथ देता हूँ, कि मुझे पीड़ा न दे।”


## Mark 5:8 (id: 241005008)

8क्योंकि उसने उससे कहा था, “हे अशुद्ध आत्मा, इस मनुष्य में से निकल आ।”


## Mark 5:9 (id: 241005009)

9यीशु ने उससे पूछा, “तेरा क्या नाम है?” उसने उससे कहा, “मेरा नाम सेना है; क्योंकि हम बहुत हैं।”


## Mark 5:10 (id: 241005010)

10और उसने उससे बहुत विनती की, “हमें इस देश से बाहर न भेज।”


## Mark 5:11 (id: 241005011)

11वहाँ पहाड़ पर सूअरों का एक बड़ा झुण्ड चर रहा था।


## Mark 5:12 (id: 241005012)

12और उन्होंने उससे विनती करके कहा, “हमें उन सूअरों में भेज दे, कि हम उनके भीतर जाएँ।”


## Mark 5:13 (id: 241005013)

13अतः उसने उन्हें आज्ञा दी और अशुद्ध आत्मा निकलकर सूअरों के भीतर घुस गई और झुण्ड, जो कोई दो हजार का था, कड़ाड़े पर से झपटकर झील में जा पड़ा, और डूब मरा।


## Mark 5:14 (id: 241005014)

14और उनके चरवाहों ने भागकर नगर और गाँवों में समाचार सुनाया, और जो हुआ था, लोग उसे देखने आए।


## Mark 5:15 (id: 241005015)

15यीशु के पास आकर, वे उसको जिसमें दुष्टात्माएँ समाई थीं, कपड़े पहने और सचेत बैठे देखकर, डर गए।


## Mark 5:16 (id: 241005016)

16और देखनेवालों ने उसका जिसमें दुष्टात्माएँ थीं, और सूअरों का पूरा हाल, उनको कह सुनाया।


## Mark 5:17 (id: 241005017)

17और वे उससे विनती करके कहने लगे, कि हमारी सीमा से चला जा।


## Mark 5:18 (id: 241005018)

18और जब वह नाव पर चढ़ने लगा, तो वह जिसमें पहले दुष्टात्माएँ थीं, उससे विनती करने लगा, “मुझे अपने साथ रहने दे।”


## Mark 5:19 (id: 241005019)

19परन्तु उसने उसे आज्ञा न दी, और उससे कहा, “अपने घर जाकर अपने लोगों को बता, कि तुझ पर दया करके प्रभु ने तेरे लिये कैसे बड़े काम किए हैं।”


## Mark 5:20 (id: 241005020)

20वह जाकर दिकापुलिस में इस बात का प्रचार करने लगा, कि यीशु ने मेरे लिये कैसे बड़े काम किए; और सब अचम्भा करते थे।


## Mark 5:21 (id: 241005021)

21जब यीशु फिर नाव से पार गया, तो एक बड़ी भीड़ उसके पास इकट्ठी हो गई; और वह झील के किनारे था।


## Mark 5:22 (id: 241005022)

22और याईर नामक आराधनालय के सरदारों में से एक आया, और उसे देखकर, उसके पाँवों पर गिरा।


## Mark 5:23 (id: 241005023)

23और उसने यह कहकर बहुत विनती की, “मेरी छोटी बेटी मरने पर है: तू आकर उस पर हाथ रख, कि वह चंगी होकर जीवित रहे।”


## Mark 5:24 (id: 241005024)

24तब वह उसके साथ चला; और बड़ी भीड़ उसके पीछे हो ली, यहाँ तक कि लोग उस पर गिरे पड़ते थे।


## Mark 5:25 (id: 241005025)

25और एक स्त्री, जिसको बारह वर्ष से लहू बहने का रोग था।


## Mark 5:26 (id: 241005026)

26और जिसने बहुत वैद्यों से बड़ा दुःख उठाया और अपना सब माल व्यय करने पर भी कुछ लाभ न उठाया था, परन्तु और भी रोगी हो गई थी।


## Mark 5:27 (id: 241005027)

27यीशु की चर्चा सुनकर, भीड़ में उसके पीछे से आई, और उसके वस्त्र को छू लिया,


## Mark 5:28 (id: 241005028)

28क्योंकि वह कहती थी, “यदि मैं उसके वस्त्र ही को छू लूँगी, तो चंगी हो जाऊँगी।”


## Mark 5:29 (id: 241005029)

29और तुरन्त उसका लहू बहना बन्द हो गया; और उसने अपनी देह में जान लिया, कि मैं उस बीमारी से अच्छी हो गई हूँ।


## Mark 5:30 (id: 241005030)

30यीशु ने तुरन्त अपने में जान लिया, कि मुझसे सामर्थ्य निकली है, और भीड़ में पीछे फिरकर पूछा, “मेरा वस्त्र किसने छुआ?”


## Mark 5:31 (id: 241005031)

31उसके चेलों ने उससे कहा, “तू देखता है, कि भीड़ तुझ पर गिरी पड़ती है, और तू कहता है; किकिसने मुझे छुआ?”


## Mark 5:32 (id: 241005032)

32तब उसने उसे देखने के लिये जिसने यह काम किया था, चारों ओर दृष्टि की।


## Mark 5:33 (id: 241005033)

33तब वह स्त्री यह जानकर, कि उसके साथ क्या हुआ है, डरती और काँपती हुई आई, और उसके पाँवों पर गिरकर, उससे सब हाल सच\-सच कह दिया।


## Mark 5:34 (id: 241005034)

34उसने उससे कहा, “पुत्री, तेरे विश्वास ने तुझे चंगा किया है: कुशल से जा, और अपनी इस बीमारी से बची रह।”


## Mark 5:35 (id: 241005035)

35वह यह कह ही रहा था, कि आराधनालय के सरदार के घर से लोगों ने आकर कहा, “तेरी बेटी तो मर गई; अब गुरु को क्यों दुःख देता है?”


## Mark 5:36 (id: 241005036)

36जो बात वे कह रहे थे, उसको यीशु ने अनसुनी करके, आराधनालय के सरदार से कहा, “मत डर; केवल विश्वास रख।”


## Mark 5:37 (id: 241005037)

37और उसने पतरस और याकूब और याकूब के भाई यूहन्ना को छोड़, और किसी को अपने साथ आने न दिया।


## Mark 5:38 (id: 241005038)

38और आराधनालय के सरदार के घर में पहुँचकर, उसने लोगों को बहुत रोते और चिल्लाते देखा।


## Mark 5:39 (id: 241005039)

39तब उसने भीतर जाकर उनसे कहा, “तुम क्यों हल्ला मचाते और रोते हो? लड़की मरी नहीं, परन्तु सो रही है।”


## Mark 5:40 (id: 241005040)

40वे उसकी हँसी करने लगे, परन्तु उसने सब को निकालकर लड़की के माता\-पिता और अपने साथियों को लेकर, भीतर जहाँ लड़की पड़ी थी, गया।


## Mark 5:41 (id: 241005041)

41और लड़की का हाथ पकड़कर उससे कहा, “तलीता कूमी”; जिसका अर्थ यह है “हे लड़की, मैं तुझ से कहता हूँ, उठ।”


## Mark 5:42 (id: 241005042)

42और लड़की तुरन्त उठकर चलने फिरने लगी; क्योंकि वह बारह वर्ष की थी। और इस पर लोग बहुत चकित हो गए।


## Mark 5:43 (id: 241005043)

43फिर उसने उन्हें चेतावनी के साथ आज्ञा दी कि यह बात कोई जानने न पाए और कहा; “इसे कुछ खाने को दो।”


## Mark 6:1 (id: 241006001)

1वहाँ से निकलकर वह अपने देश में आया, और उसके चेले उसके पीछे हो लिए।


## Mark 6:2 (id: 241006002)

2सब्त के दिन वह आराधनालय में उपदेश करने लगा; और बहुत लोग सुनकर चकित हुए और कहने लगे, “इसको ये बातें कहाँ से आ गई? और यह कौन सा ज्ञान है जो उसको दिया गया है? और कैसे सामर्थ्य के काम इसके हाथों से प्रगट होते हैं?


## Mark 6:3 (id: 241006003)

3क्या यह वही बढ़ई नहीं, जो मरियम का पुत्र, और याकूब और योसेस और यहूदा और शमौन का भाई है? और क्या उसकी बहनें यहाँ हमारे बीच में नहीं रहतीं?” इसलिए उन्होंने उसके विषय में ठोकर खाई।


## Mark 6:4 (id: 241006004)

4यीशु ने उनसे कहा, “भविष्यद्वक्ता का अपने देश और अपने कुटुम्ब और अपने घर को छोड़ और कहीं भी निरादर नहीं होता।”


## Mark 6:5 (id: 241006005)

5और वह वहाँ कोई सामर्थ्य का काम न कर सका, केवल थोड़े बीमारों पर हाथ रखकर उन्हें चंगा किया।


## Mark 6:6 (id: 241006006)

6और उसने उनके अविश्वास पर आश्चर्य किया और चारों ओर से गाँवों में उपदेश करता फिरा।


## Mark 6:7 (id: 241006007)

7और वह बारहों को अपने पास बुलाकर उन्हें दो\-दो करके भेजने लगा; और उन्हें अशुद्ध आत्माओं पर अधिकार दिया।


## Mark 6:8 (id: 241006008)

8और उसने उन्हें आज्ञा दी, कि “मार्ग के लिये लाठी छोड़ और कुछ न लो; न तो रोटी, न झोली, न पटुके में पैसे।


## Mark 6:9 (id: 241006009)

9परन्तु जूतियाँ पहनो और दो\-दो कुर्ते न पहनो।”


## Mark 6:10 (id: 241006010)

10और उसने उनसे कहा, “जहाँ कहीं तुम किसी घर में उतरो, तो जब तक वहाँ से विदा न हो, तब तक उसी घर में ठहरे रहो।


## Mark 6:11 (id: 241006011)

11जिस स्थान के लोग तुम्हें ग्रहण न करें, और तुम्हारी न सुनें, वहाँ से चलते ही अपने तलवों की धूल झाड़ डालो, कि उन पर गवाही हो।”


## Mark 6:12 (id: 241006012)

12और उन्होंने जाकर प्रचार किया, कि मन फिराओ,


## Mark 6:13 (id: 241006013)

13और बहुत सी दुष्टात्माओं को निकाला, और बहुत बीमारों पर तेल मलकर उन्हें चंगा किया।


## Mark 6:14 (id: 241006014)

14और हेरोदेस राजा ने उसकी चर्चा सुनी, क्योंकि उसका नाम फैल गया था, और उसने कहा, कि “यूहन्ना बपतिस्मा देनेवाला मरे हुओं में से जी उठा है, इसलिए उससे ये सामर्थ्य के काम प्रगट होते हैं।”


## Mark 6:15 (id: 241006015)

15और औरों ने कहा, “यह एलिय्याह है”, परन्तु औरों ने कहा, “भविष्यद्वक्ता या भविष्यद्वक्ताओं में से किसी एक के समान है।”


## Mark 6:16 (id: 241006016)

16हेरोदेस ने यह सुनकर कहा, “जिस यूहन्ना का सिर मैंने कटवाया था, वही जी उठा है।”


## Mark 6:17 (id: 241006017)

17क्योंकि हेरोदेस ने आप अपने भाई फिलिप्पुस की पत्नी हेरोदियास के कारण, जिससे उसने विवाह किया था, लोगों को भेजकर यूहन्ना को पकड़वाकर बन्दीगृह में डाल दिया था।


## Mark 6:18 (id: 241006018)

18क्योंकि यूहन्ना ने हेरोदेस से कहा था, “अपने भाई की पत्नी को रखना तुझे उचित नहीं।”


## Mark 6:19 (id: 241006019)

19इसलिए हेरोदियास उससे बैर रखती थी और यह चाहती थी, कि उसे मरवा डाले, परन्तु ऐसा न हो सका,


## Mark 6:20 (id: 241006020)

20क्योंकि हेरोदेस यूहन्ना को धर्मी और पवित्र पुरुष जानकर उससे डरता था, और उसे बचाए रखता था, और उसकी सुनकर बहुत घबराता था, पर आनन्द से सुनता था।


## Mark 6:21 (id: 241006021)

21और ठीक अवसर पर जब हेरोदेस ने अपने जन्मदिन में अपने प्रधानों और सेनापतियों, और गलील के बड़े लोगों के लिये भोज किया।


## Mark 6:22 (id: 241006022)

22और उसी हेरोदियास की बेटी भीतर आई, और नाचकर हेरोदेस को और उसके साथ बैठनेवालों को प्रसन्न किया; तब राजा ने लड़की से कहा, “तू जो चाहे मुझसे माँग मैं तुझे दूँगा।”


## Mark 6:23 (id: 241006023)

23और उसने शपथ खाई, “मैं अपने आधे राज्य तक जो कुछ तू मुझसे माँगेगी मैं तुझे दूँगा।”


## Mark 6:24 (id: 241006024)

24उसने बाहर जाकर अपनी माता से पूछा, “मैं क्या माँगू?” वह बोली, “यूहन्ना बपतिस्मा देनेवाले का सिर।”


## Mark 6:25 (id: 241006025)

25वह तुरन्त राजा के पास भीतर आई, और उससे विनती की, “मैं चाहती हूँ, कि तू अभी यूहन्ना बपतिस्मा देनेवाले का सिर एक थाल में मुझे मँगवा दे।”


## Mark 6:26 (id: 241006026)

26तब राजा बहुत उदास हुआ, परन्तु अपनी शपथ के कारण और साथ बैठनेवालों के कारण उसे टालना न चाहा।


## Mark 6:27 (id: 241006027)

27और राजा ने तुरन्त एक सिपाही को आज्ञा देकर भेजा, कि उसका सिर काट लाए।


## Mark 6:28 (id: 241006028)

28उसने जेलखाने में जाकर उसका सिर काटा, और एक थाल में रखकर लाया और लड़की को दिया, और लड़की ने अपनी माँ को दिया।


## Mark 6:29 (id: 241006029)

29यह सुनकर उसके चेले आए, और उसके शव को उठाकर कब्र में रखा।


## Mark 6:30 (id: 241006030)

30प्रेरितों ने यीशु के पास इकट्ठे होकर, जो कुछ उन्होंने किया, और सिखाया था, सब उसको बता दिया।


## Mark 6:31 (id: 241006031)

31उसने उनसे कहा, “तुम आप अलग किसी एकान्त स्थान में आकर थोड़ा विश्राम करो।” क्योंकि बहुत लोग आते\-जाते थे, और उन्हें खाने का अवसर भी नहीं मिलता था।


## Mark 6:32 (id: 241006032)

32इसलिए वे नाव पर चढ़कर, सुनसान जगह में अलग चले गए।


## Mark 6:33 (id: 241006033)

33और बहुतों ने उन्हें जाते देखकर पहचान लिया, और सब नगरों से इकट्ठे होकर वहाँ पैदल दौड़े और उनसे पहले जा पहुँचे।


## Mark 6:34 (id: 241006034)

34उसने उतरकर बड़ी भीड़ देखी, और उन पर तरस खाया, क्योंकि वे उन भेड़ों के समान थे, जिनका कोई रखवाला न हो; और वह उन्हें बहुत सी बातें सिखाने लगा।


## Mark 6:35 (id: 241006035)

35जब दिन बहुत ढल गया, तो उसके चेले उसके पास आकर कहने लगे, “यह सुनसान जगह है, और दिन बहुत ढल गया है।


## Mark 6:36 (id: 241006036)

36उन्हें विदा कर, कि चारों ओर के गाँवों और बस्तियों में जाकर, अपने लिये कुछ खाने को मोल लें।”


## Mark 6:37 (id: 241006037)

37उसने उन्हें उत्तर दिया, “तुम ही उन्हें खाने को दो।” उन्होंने उससे कहा, “क्या हम दो सौ दीनार की रोटियाँ मोल लें, और उन्हें खिलाएँ?”


## Mark 6:38 (id: 241006038)

38उसने उनसे कहा, “जाकर देखो तुम्हारे पास कितनी रोटियाँ हैं?” उन्होंने मालूम करके कहा, “पाँच रोटी और दो मछली भी।”


## Mark 6:39 (id: 241006039)

39तब उसने उन्हें आज्ञा दी, कि सब को हरी घास पर समूह में बैठा दो।


## Mark 6:40 (id: 241006040)

40वे सौ\-सौ और पचास\-पचास करके समूह में बैठ गए।


## Mark 6:41 (id: 241006041)

41और उसने उन पाँच रोटियों को और दो मछलियों को लिया, और स्वर्ग की ओर देखकर धन्यवाद किया और रोटियाँ तोड़\-तोड़कर चेलों को देता गया, कि वे लोगों को परोसें, और वे दो मछलियाँ भी उन सब में बाँट दीं।


## Mark 6:42 (id: 241006042)

42और सब खाकर तृप्त हो गए,


## Mark 6:43 (id: 241006043)

43और उन्होंने टुकड़ों से बारह टोकरियाँ भरकर उठाई, और कुछ मछलियों से भी।


## Mark 6:44 (id: 241006044)

44जिन्होंने रोटियाँ खाई, वे पाँच हजार पुरुष थे।


## Mark 6:45 (id: 241006045)

45तब उसने तुरन्त अपने चेलों को विवश किया कि वे नाव पर चढ़कर उससे पहले उस पार बैतसैदा को चले जाएँ, जब तक कि वह लोगों को विदा करे।


## Mark 6:46 (id: 241006046)

46और उन्हें विदा करके पहाड़ पर प्रार्थना करने को गया।


## Mark 6:47 (id: 241006047)

47और जब साँझ हुई, तो नाव झील के बीच में थी, और वह अकेला भूमि पर था।


## Mark 6:48 (id: 241006048)

48और जब उसने देखा, कि वे खेते\-खेते घबरा गए हैं, क्योंकि हवा उनके विरुद्ध थी, तो रात के चौथे पहर के निकट वह झील पर चलते हुए उनके पास आया; और उनसे आगे निकल जाना चाहता था।


## Mark 6:49 (id: 241006049)

49परन्तु उन्होंने उसे झील पर चलते देखकर समझा, कि भूत है, और चिल्ला उठे,


## Mark 6:50 (id: 241006050)

50क्योंकि सब उसे देखकर घबरा गए थे। पर उसने तुरन्त उनसे बातें की और कहा, “धैर्य रखो: मैं हूँ; डरो मत।”


## Mark 6:51 (id: 241006051)

51तब वह उनके पास नाव पर आया, और हवा थम गई: वे बहुत ही आश्चर्य करने लगे।


## Mark 6:52 (id: 241006052)

52क्योंकि वे उन रोटियों के विषय में न समझे थे परन्तु उनके मन कठोर हो गए थे।


## Mark 6:53 (id: 241006053)

53और वे पार उतरकर गन्नेसरत में पहुँचे, और नाव घाट पर लगाई।


## Mark 6:54 (id: 241006054)

54और जब वे नाव पर से उतरे, तो लोग तुरन्त उसको पहचानकर,


## Mark 6:55 (id: 241006055)

55आस\-पास के सारे देश में दौड़े, और बीमारों को खाटों पर डालकर, जहाँ\-जहाँ समाचार पाया कि वह है, वहाँ\-वहाँ लिए फिरे।


## Mark 6:56 (id: 241006056)

56और जहाँ कहीं वह गाँवों, नगरों, या बस्तियों में जाता था, तो लोग बीमारों को बाजारों में रखकर उससे विनती करते थे, कि वह उन्हें अपने वस्त्र के आँचल ही को छू लेने दे: और जितने उसे छूते थे, सब चंगे हो जाते थे।


## Mark 7:1 (id: 241007001)

1तब फरीसी और कुछ शास्त्री जो यरूशलेम से आए थे, उसके पास इकट्ठे हुए,


## Mark 7:2 (id: 241007002)

2और उन्होंने उसके कई चेलों को अशुद्ध अर्थात् बिना हाथ धोए रोटी खाते देखा।


## Mark 7:3 (id: 241007003)

3(क्योंकि फरीसी और सब यहूदी, प्राचीन परम्परा का पालन करते हैं और जब तक भली भाँति हाथ नहीं धो लेते तब तक नहीं खाते;


## Mark 7:4 (id: 241007004)

4और बाजार से आकर, जब तक स्नान नहीं कर लेते, तब तक नहीं खाते; और बहुत सी अन्य बातें हैं, जो उनके पास मानने के लिये पहुँचाई गई हैं, जैसे कटोरों, और लोटों, और तांबे के बरतनों को धोना\-माँजना।)


## Mark 7:5 (id: 241007005)

5इसलिए उन फरीसियों और शास्त्रियों ने उससे पूछा, “तेरे चेले क्यों पूर्वजों की परम्पराओं पर नहीं चलते, और बिना हाथ धोए रोटी खाते हैं?”


## Mark 7:6 (id: 241007006)

6उसने उनसे कहा, “यशायाह ने तुम कपटियों के विषय में बहुत ठीक भविष्यद्वाणी की; जैसा लिखा है: ‘ये लोग होठों से तो मेरा आदर करते हैं, पर उनका मन मुझसे दूर रहता है।


## Mark 7:7 (id: 241007007)

7और ये व्यर्थ मेरी उपासना करते हैं, क्योंकि मनुष्यों की आज्ञाओं को धर्मोपदेश करके सिखाते हैं।’


## Mark 7:8 (id: 241007008)

8क्योंकि तुम परमेश्वर की आज्ञा को टालकर मनुष्यों की रीतियों को मानते हो।”


## Mark 7:9 (id: 241007009)

9और उसने उनसे कहा, “तुम अपनी परम्पराओं को मानने के लिये परमेश्वर की आज्ञा कैसी अच्छी तरह टाल देते हो!


## Mark 7:10 (id: 241007010)

10क्योंकि मूसा ने कहा है, ‘अपने पिता और अपनी माता का आदर कर;’ और ‘जो कोई पिता या माता को बुरा कहे, वह अवश्य मार डाला जाए।’


## Mark 7:11 (id: 241007011)

11परन्तु तुम कहते हो कि यदि कोई अपने पिता या माता से कहे, ‘जो कुछ तुझे मुझसे लाभ पहुँच सकता था, वह कुरबान अर्थात् संकल्प हो चुका।’


## Mark 7:12 (id: 241007012)

12“तो तुम उसको उसके पिता या उसकी माता की कुछ सेवा करने नहीं देते।


## Mark 7:13 (id: 241007013)

13इस प्रकार तुम अपनी परम्पराओं से, जिन्हें तुम ने ठहराया है, परमेश्वर का वचन टाल देते हो; और ऐसे\-ऐसे बहुत से काम करते हो।”


## Mark 7:14 (id: 241007014)

14और उसने लोगों को अपने पास बुलाकर उनसे कहा, “तुम सब मेरी सुनो, और समझो।


## Mark 7:15 (id: 241007015)

15ऐसी तो कोई वस्तु नहीं जो मनुष्य में बाहर से समाकर उसे अशुद्ध करे; परन्तु जो वस्तुएँ मनुष्य के भीतर से निकलती हैं, वे ही उसे अशुद्ध करती हैं।


## Mark 7:16 (id: 241007016)

16यदि किसी के सुनने के कान हों तो सुन ले।”


## Mark 7:17 (id: 241007017)

17जब वह भीड़ के पास से घर में गया, तो उसके चेलों ने इस दृष्टान्त के विषय में उससे पूछा।


## Mark 7:18 (id: 241007018)

18उसने उनसे कहा, “क्या तुम भी ऐसे नासमझ हो? क्या तुम नहीं समझते, कि जो वस्तु बाहर से मनुष्य के भीतर जाती है, वह उसे अशुद्ध नहीं कर सकती?


## Mark 7:19 (id: 241007019)

19क्योंकि वह उसके मन में नहीं, परन्तु पेट में जाती है, और शौच में निकल जाती है?” यह कहकर उसने सब भोजनवस्तुओं को शुद्ध ठहराया।


## Mark 7:20 (id: 241007020)

20फिर उसने कहा, “जो मनुष्य में से निकलता है, वही मनुष्य को अशुद्ध करता है।


## Mark 7:21 (id: 241007021)

21क्योंकि भीतर से, अर्थात् मनुष्य के मन से, बुरे\-बुरे विचार, व्यभिचार, चोरी, हत्या, परस्त्रीगमन,


## Mark 7:22 (id: 241007022)

22लोभ, दुष्टता, छल, लुचपन, कुदृष्टि, निन्दा, अभिमान, और मूर्खता निकलती हैं।


## Mark 7:23 (id: 241007023)

23ये सब बुरी बातें भीतर ही से निकलती हैं और मनुष्य को अशुद्ध करती हैं।”


## Mark 7:24 (id: 241007024)

24फिर वह वहाँ से उठकर सोर और सीदोन के देशों में आया; और एक घर में गया, और चाहता था, कि कोई न जाने; परन्तु वह छिप न सका।


## Mark 7:25 (id: 241007025)

25और तुरन्त एक स्त्री जिसकी छोटी बेटी में अशुद्ध आत्मा थी, उसकी चर्चा सुनकर आई, और उसके पाँवों पर गिरी।


## Mark 7:26 (id: 241007026)

26यह यूनानी और सुरूफ‍िनीकी जाति की थी; और उसने उससे विनती की, कि मेरी बेटी में से दुष्टात्मा निकाल दे।


## Mark 7:27 (id: 241007027)

27उसने उससे कहा, “पहले लड़कों को तृप्त होने दे, क्योंकि लड़कों की रोटी लेकर कुत्तों के आगे डालना उचित नहीं है।”


## Mark 7:28 (id: 241007028)

28उसने उसको उत्तर दिया; “सच है प्रभु; फिर भी कुत्ते भी तो मेज के नीचे बालकों की रोटी के चूर चार खा लेते हैं।”


## Mark 7:29 (id: 241007029)

29उसने उससे कहा, “इस बात के कारण चली जा; दुष्टात्मा तेरी बेटी में से निकल गई है।”


## Mark 7:30 (id: 241007030)

30और उसने अपने घर आकर देखा कि लड़की खाट पर पड़ी है, और दुष्टात्मा निकल गई है।


## Mark 7:31 (id: 241007031)

31फिर वह सोर और सीदोन के देशों से निकलकर दिकापुलिस देश से होता हुआ गलील की झील पर पहुँचा।


## Mark 7:32 (id: 241007032)

32और लोगों ने एक बहरे को जो हक्ला भी था, उसके पास लाकर उससे विनती की, कि अपना हाथ उस पर रखे।


## Mark 7:33 (id: 241007033)

33तब वह उसको भीड़ से अलग ले गया, और अपनी उँगलियाँ उसके कानों में डाली, और थूककर उसकी जीभ को छुआ।


## Mark 7:34 (id: 241007034)

34और स्वर्ग की ओर देखकर आह भरी, और उससे कहा, “इप्फत्तह!” अर्थात् “खुल जा!”


## Mark 7:35 (id: 241007035)

35और उसके कान खुल गए, और उसकी जीभ की गाँठ भी खुल गई, और वह साफ\-साफ बोलने लगा।


## Mark 7:36 (id: 241007036)

36तब उसने उन्हें चेतावनी दी कि किसी से न कहना; परन्तु जितना उसने उन्हें चिताया उतना ही वे और प्रचार करने लगे।


## Mark 7:37 (id: 241007037)

37और वे बहुत ही आश्चर्य में होकर कहने लगे, “उसने जो कुछ किया सब अच्छा किया है; वह बहरों को सुनने की, और गूँगों को बोलने की शक्ति देता है।”


## Mark 8:1 (id: 241008001)

1उन दिनों में, जब फिर बड़ी भीड़ इकट्ठी हुई, और उनके पास कुछ खाने को न था, तो उसने अपने चेलों को पास बुलाकर उनसे कहा,


## Mark 8:2 (id: 241008002)

2“मुझे इस भीड़ पर तरस आता है, क्योंकि यह तीन दिन से बराबर मेरे साथ हैं, और उनके पास कुछ भी खाने को नहीं।


## Mark 8:3 (id: 241008003)

3यदि मैं उन्हें भूखा घर भेज दूँ, तो मार्ग में थककर रह जाएँगे; क्योंकि इनमें से कोई\-कोई दूर से आए हैं।”


## Mark 8:4 (id: 241008004)

4उसके चेलों ने उसको उत्तर दिया, “यहाँ जंगल में इतनी रोटी कोई कहाँ से लाए कि ये तृप्त हों?”


## Mark 8:5 (id: 241008005)

5उसने उनसे पूछा, “तुम्हारे पास कितनी रोटियाँ हैं?” उन्होंने कहा, “सात।”


## Mark 8:6 (id: 241008006)

6तब उसने लोगों को भूमि पर बैठने की आज्ञा दी, और वे सात रोटियाँ लीं, और धन्यवाद करके तोड़ीं, और अपने चेलों को देता गया कि उनके आगे रखें, और उन्होंने लोगों के आगे परोस दिया।


## Mark 8:7 (id: 241008007)

7उनके पास थोड़ी सी छोटी मछलियाँ भी थीं; और उसने धन्यवाद करके उन्हें भी लोगों के आगे रखने की आज्ञा दी।


## Mark 8:8 (id: 241008008)

8अतः वे खाकर तृप्त हो गए और शेष टुकड़ों के सात टोकरे भरकर उठाए।


## Mark 8:9 (id: 241008009)

9और लोग चार हजार के लगभग थे, और उसने उनको विदा किया।


## Mark 8:10 (id: 241008010)

10और वह तुरन्त अपने चेलों के साथ नाव पर चढ़कर दलमनूता देश को चला गया।


## Mark 8:11 (id: 241008011)

11फिर फरीसी आकर उससे वाद\-विवाद करने लगे, और उसे जाँचने के लिये उससे कोई स्वर्गीय चिन्ह माँगा।


## Mark 8:12 (id: 241008012)

12उसने अपनी आत्मा में भरकर कहा, “इस समय के लोग क्यों चिन्ह ढूँढ़ते हैं? मैं तुम से सच कहता हूँ, कि इस समय के लोगों को कोई चिन्ह नहीं दिया जाएगा।”


## Mark 8:13 (id: 241008013)

13और वह उन्हें छोड़कर फिर नाव पर चढ़ गया, और पार चला गया।


## Mark 8:14 (id: 241008014)

14और वे रोटी लेना भूल गए थे, और नाव में उनके पास एक ही रोटी थी।


## Mark 8:15 (id: 241008015)

15और उसने उन्हें चेतावनी दी, “देखो, फरीसियों के ख़मीर और हेरोदेस के ख़मीर से सावधान रहो।”


## Mark 8:16 (id: 241008016)

16वे आपस में विचार करके कहने लगे, “हमारे पास तो रोटी नहीं है।”


## Mark 8:17 (id: 241008017)

17यह जानकर यीशु ने उनसे कहा, “तुम क्यों आपस में विचार कर रहे हो कि हमारे पास रोटी नहीं? क्या अब तक नहीं जानते और नहीं समझते? क्या तुम्हारा मन कठोर हो गया है?


## Mark 8:18 (id: 241008018)

18क्या आँखें रखते हुए भी नहीं देखते, और कान रखते हुए भी नहीं सुनते? और तुम्हें स्मरण नहीं?


## Mark 8:19 (id: 241008019)

19कि जब मैंने पाँच हजार के लिये पाँच रोटी तोड़ी थीं तो तुम ने टुकड़ों की कितनी टोकरियाँ भरकर उठाईं?” उन्होंने उससे कहा, “बारह टोकरियाँ।”


## Mark 8:20 (id: 241008020)

20उसने उनसे कहा, “और जब चार हजार के लिए सात रोटियाँ थीं तो तुम ने टुकड़ों के कितने टोकरे भरकर उठाए थे?” उन्होंने उससे कहा, “सात टोकरे।”


## Mark 8:21 (id: 241008021)

21उसने उनसे कहा, “क्या तुम अब तक नहीं समझते?”


## Mark 8:22 (id: 241008022)

22और वे बैतसैदा में आए; और लोग एक अंधे को उसके पास ले आए और उससे विनती की कि उसको छूए।


## Mark 8:23 (id: 241008023)

23वह उस अंधे का हाथ पकड़कर उसे गाँव के बाहर ले गया। और उसकी आँखों में थूककर उस पर हाथ रखे, और उससे पूछा, “क्या तू कुछ देखता है?”


## Mark 8:24 (id: 241008024)

24उसने आँख उठाकर कहा, “मैं मनुष्यों को देखता हूँ; क्योंकि वे मुझे चलते हुए दिखाई देते हैं, जैसे पेड़।”


## Mark 8:25 (id: 241008025)

25तब उसने फिर दोबारा उसकी आँखों पर हाथ रखे, और उसने ध्यान से देखा। और चंगा हो गया, और सब कुछ साफ\-साफ देखने लगा।


## Mark 8:26 (id: 241008026)

26और उसने उसे यह कहकर घर भेजा, “इस गाँव के भीतर पाँव भी न रखना।”


## Mark 8:27 (id: 241008027)

27यीशु और उसके चेले कैसरिया फिलिप्पी के गाँवों में चले गए; और मार्ग में उसने अपने चेलों से पूछा, “लोग मुझे क्या कहते हैं?”


## Mark 8:28 (id: 241008028)

28उन्होंने उत्तर दिया, “यूहन्ना बपतिस्मा देनेवाला; पर कोई\-कोई, एलिय्याह; और कोई\-कोई, भविष्यद्वक्ताओं में से एक भी कहते हैं।”


## Mark 8:29 (id: 241008029)

29उसने उनसे पूछा, “परन्तु तुम मुझे क्या कहते हो?” पतरस ने उसको उत्तर दिया, “तू मसीह है।”


## Mark 8:30 (id: 241008030)

30तब उसने उन्हें चिताकर कहा कि “मेरे विषय में यह किसी से न कहना।”


## Mark 8:31 (id: 241008031)

31और वह उन्हें सिखाने लगा, कि मनुष्य के पुत्र के लिये अवश्य है, कि वह बहुत दुःख उठाए, और पुरनिए और प्रधान याजक और शास्त्री उसे तुच्छ समझकर मार डालें और वह तीन दिन के बाद जी उठे।


## Mark 8:32 (id: 241008032)

32उसने यह बात उनसे साफ\-साफ कह दी। इस पर पतरस उसे अलग ले जाकर डाँटने लगा।


## Mark 8:33 (id: 241008033)

33परन्तु उसने फिरकर, और अपने चेलों की ओर देखकर पतरस को डाँटकर कहा, “हे शैतान, मेरे सामने से दूर हो; क्योंकि तू परमेश्वर की बातों पर नहीं, परन्तु मनुष्य की बातों पर मन लगाता है।”


## Mark 8:34 (id: 241008034)

34उसने भीड़ को अपने चेलों समेत पास बुलाकर उनसे कहा, “जो कोई मेरे पीछे आना चाहे, वह अपने आप से इन्कार करे और अपना क्रूस उठाकर, मेरे पीछे हो ले।


## Mark 8:35 (id: 241008035)

35क्योंकि जो कोई अपना प्राण बचाना चाहे वह उसे खोएगा, पर जो कोई मेरे और सुसमाचार के लिये अपना प्राण खोएगा, वह उसे बचाएगा।


## Mark 8:36 (id: 241008036)

36यदि मनुष्य सारे जगत को प्राप्त करे और अपने प्राण की हानि उठाए, तो उसे क्या लाभ होगा?


## Mark 8:37 (id: 241008037)

37और मनुष्य अपने प्राण के बदले क्या देगा?


## Mark 8:38 (id: 241008038)

38जो कोई इस व्यभिचारी और पापी जाति के बीच मुझसे और मेरी बातों से लजाएगा, मनुष्य का पुत्र भी जब वह पवित्र स्वर्गदूतों के साथ अपने पिता की महिमा सहित आएगा, तब उससे भी लजाएगा।”


## Mark 9:1 (id: 241009001)

1और उसने उनसे कहा, “मैं तुम से सच कहता हूँ, कि जो यहाँ खड़े हैं, उनमें से कोई ऐसे हैं, कि जब तक परमेश्वर के राज्य को सामर्थ्य सहित आता हुआ न देख लें, तब तक मृत्यु का स्वाद कदापि न चखेंगे।”


## Mark 9:2 (id: 241009002)

2छः दिन के बाद यीशु ने पतरस और याकूब और यूहन्ना को साथ लिया, और एकान्त में किसी ऊँचे पहाड़ पर ले गया; और उनके सामने उसका रूप बदल गया।


## Mark 9:3 (id: 241009003)

3और उसका वस्त्र ऐसा चमकने लगा और यहाँ तक अति उज्‍ज्वल हुआ, कि पृथ्वी पर कोई धोबी भी वैसा उज्‍ज्वल नहीं कर सकता।


## Mark 9:4 (id: 241009004)

4और उन्हें मूसा के साथ एलिय्याह दिखाई दिया; और वे यीशु के साथ बातें करते थे।


## Mark 9:5 (id: 241009005)

5इस पर पतरस ने यीशु से कहा, “हे रब्बी, हमारा यहाँ रहना अच्छा है: इसलिए हम तीन मण्डप बनाएँ; एक तेरे लिये, एक मूसा के लिये, और एक एलिय्याह के लिये।”


## Mark 9:6 (id: 241009006)

6क्योंकि वह न जानता था कि क्या उत्तर दे, इसलिए कि वे बहुत डर गए थे।


## Mark 9:7 (id: 241009007)

7तब एक बादल ने उन्हें छा लिया, और उस बादल में से यह शब्द निकला, “यह मेरा प्रिय पुत्र है; इसकी सुनो।”


## Mark 9:8 (id: 241009008)

8तब उन्होंने एकाएक चारों ओर दृष्टि की, और यीशु को छोड़ अपने साथ और किसी को न देखा।


## Mark 9:9 (id: 241009009)

9पहाड़ से उतरते हुए, उसने उन्हें आज्ञा दी, कि जब तक मनुष्य का पुत्र मरे हुओं में से जी न उठे, तब तक जो कुछ तुम ने देखा है वह किसी से न कहना।


## Mark 9:10 (id: 241009010)

10उन्होंने इस बात को स्मरण रखा; और आपस में वाद\-विवाद करने लगे, “मरे हुओं में से जी उठने का क्या अर्थ है?”


## Mark 9:11 (id: 241009011)

11और उन्होंने उससे पूछा, “शास्त्री क्यों कहते हैं, कि एलिय्याह का पहले आना अवश्य है?”


## Mark 9:12 (id: 241009012)

12उसने उन्हें उत्तर दिया, “एलिय्याह सचमुच पहले आकर सब कुछ सुधारेगा, परन्तु मनुष्य के पुत्र के विषय में यह क्यों लिखा है, कि वह बहुत दुःख उठाएगा, और तुच्छ गिना जाएगा?


## Mark 9:13 (id: 241009013)

13परन्तु मैं तुम से कहता हूँ, कि एलिय्याह तो आ चुका, और जैसा उसके विषय में लिखा है, उन्होंने जो कुछ चाहा उसके साथ किया।”


## Mark 9:14 (id: 241009014)

14और जब वह चेलों के पास आया, तो देखा कि उनके चारों ओर बड़ी भीड़ लगी है और शास्त्री उनके साथ विवाद कर रहे हैं।


## Mark 9:15 (id: 241009015)

15और उसे देखते ही सब बहुत ही आश्चर्य करने लगे, और उसकी ओर दौड़कर उसे नमस्कार किया।


## Mark 9:16 (id: 241009016)

16उसने उनसे पूछा, “तुम इनसे क्या विवाद कर रहे हो?”


## Mark 9:17 (id: 241009017)

17भीड़ में से एक ने उसे उत्तर दिया, “हे गुरु, मैं अपने पुत्र को, जिसमें गूँगी आत्मा समाई है, तेरे पास लाया था।


## Mark 9:18 (id: 241009018)

18जहाँ कहीं वह उसे पकड़ती है, वहीं पटक देती है; और वह मुँह में फेन भर लाता, और दाँत पीसता, और सूखता जाता है। और मैंने तेरे चेलों से कहा, कि वे उसे निकाल दें, परन्तु वे निकाल न सके।”


## Mark 9:19 (id: 241009019)

19यह सुनकर उसने उनसे उत्तर देके कहा, “हे अविश्वासी लोगों, मैं कब तक तुम्हारे साथ रहूँगा? और कब तक तुम्हारी सहूँगा? उसे मेरे पास लाओ।”


## Mark 9:20 (id: 241009020)

20तब वे उसे उसके पास ले आए। और जब उसने उसे देखा, तो उस आत्मा ने तुरन्त उसे मरोड़ा, और वह भूमि पर गिरा, और मुँह से फेन बहाते हुए लोटने लगा।


## Mark 9:21 (id: 241009021)

21उसने उसके पिता से पूछा, “इसकी यह दशा कब से है?” और उसने कहा, “बचपन से।


## Mark 9:22 (id: 241009022)

22उसने इसे नाश करने के लिये कभी आग और कभी पानी में गिराया; परन्तु यदि तू कुछ कर सके, तो हम पर तरस खाकर हमारा उपकार कर।”


## Mark 9:23 (id: 241009023)

23यीशु ने उससे कहा, “यदि तू कर सकता है! यह क्या बात है? विश्वास करनेवाले के लिये सब कुछ हो सकता है।”


## Mark 9:24 (id: 241009024)

24बालक के पिता ने तुरन्त पुकारकर कहा, “हे प्रभु, मैं विश्वास करता हूँ; मेरे अविश्वास का उपाय कर।”


## Mark 9:25 (id: 241009025)

25जब यीशु ने देखा, कि लोग दौड़कर भीड़ लगा रहे हैं, तो उसने अशुद्ध आत्मा को यह कहकर डाँटा, कि “हे गूँगी और बहरी आत्मा, मैं तुझे आज्ञा देता हूँ, उसमें से निकल आ, और उसमें फिर कभी प्रवेश न करना।”


## Mark 9:26 (id: 241009026)

26तब वह चिल्लाकर, और उसे बहुत मरोड़कर, निकल आई; और बालक मरा हुआ सा हो गया, यहाँ तक कि बहुत लोग कहने लगे, कि वह मर गया।


## Mark 9:27 (id: 241009027)

27परन्तु यीशु ने उसका हाथ पकड़ के उसे उठाया, और वह खड़ा हो गया।


## Mark 9:28 (id: 241009028)

28जब वह घर में आया, तो उसके चेलों ने एकान्त में उससे पूछा, “हम उसे क्यों न निकाल सके?”


## Mark 9:29 (id: 241009029)

29उसने उनसे कहा, “यह जाति बिना प्रार्थना किसी और उपाय से निकल नहीं सकती।”


## Mark 9:30 (id: 241009030)

30फिर वे वहाँ से चले, और गलील में होकर जा रहे थे, वह नहीं चाहता था कि कोई जाने,


## Mark 9:31 (id: 241009031)

31क्योंकि वह अपने चेलों को उपदेश देता और उनसे कहता था, “मनुष्य का पुत्र, मनुष्यों के हाथ में पकड़वाया जाएगा, और वे उसे मार डालेंगे; और वह मरने के तीन दिन बाद जी उठेगा।”


## Mark 9:32 (id: 241009032)

32पर यह बात उनकी समझ में नहीं आई, और वे उससे पूछने से डरते थे।


## Mark 9:33 (id: 241009033)

33फिर वे कफरनहूम में आए; और घर में आकर उसने उनसे पूछा, “रास्ते में तुम किस बात पर विवाद कर रहे थे?”


## Mark 9:34 (id: 241009034)

34वे चुप रहे क्योंकि, मार्ग में उन्होंने आपस में यह वाद\-विवाद किया था, कि हम में से बड़ा कौन है?


## Mark 9:35 (id: 241009035)

35तब उसने बैठकर बारहों को बुलाया, और उनसे कहा, “यदि कोई बड़ा होना चाहे, तो सबसे छोटा और सब का सेवक बने।”


## Mark 9:36 (id: 241009036)

36और उसने एक बालक को लेकर उनके बीच में खड़ा किया, और उसको गोद में लेकर उनसे कहा,


## Mark 9:37 (id: 241009037)

37“जो कोई मेरे नाम से ऐसे बालकों में से किसी एक को भी ग्रहण करता है, वह मुझे ग्रहण करता है; और जो कोई मुझे ग्रहण करता, वह मुझे नहीं, वरन् मेरे भेजनेवाले को ग्रहण करता है।”


## Mark 9:38 (id: 241009038)

38तब यूहन्ना ने उससे कहा, “हे गुरु, हमने एक मनुष्य को तेरे नाम से दुष्टात्माओं को निकालते देखा और हम उसे मना करने लगे, क्योंकि वह हमारे पीछे नहीं हो लेता था।”


## Mark 9:39 (id: 241009039)

39यीशु ने कहा, “उसको मना मत करो; क्योंकि ऐसा कोई नहीं जो मेरे नाम से सामर्थ्य का काम करे, और आगे मेरी निन्दा करे,


## Mark 9:40 (id: 241009040)

40क्योंकि जो हमारे विरोध में नहीं, वह हमारी ओर है।


## Mark 9:41 (id: 241009041)

41जो कोई एक कटोरा पानी तुम्हें इसलिए पिलाए कि तुम मसीह के हो तो मैं तुम से सच कहता हूँ कि वह अपना प्रतिफल किसी तरह से न खोएगा।”


## Mark 9:42 (id: 241009042)

42“जो कोई इन छोटों में से जो मुझ पर विश्वास करते हैं, किसी को ठोकर खिलाए तो उसके लिये भला यह है कि एक बड़ी चक्की का पाट उसके गले में लटकाया जाए और वह समुद्र में डाल दिया जाए।


## Mark 9:43 (id: 241009043)

43यदि तेरा हाथ तुझे ठोकर खिलाए तो उसे काट डाल टुण्डा होकर जीवन में प्रवेश करना, तेरे लिये इससे भला है कि दो हाथ रहते हुए नरक के बीच उस आग में डाला जाए जो कभी बुझने की नहीं।


## Mark 9:44 (id: 241009044)

44जहाँ उनका कीड़ा नहीं मरता और आग नहीं बुझती।


## Mark 9:45 (id: 241009045)

45और यदि तेरा पाँव तुझे ठोकर खिलाए तो उसे काट डाल। लँगड़ा होकर जीवन में प्रवेश करना तेरे लिये इससे भला है, कि दो पाँव रहते हुए नरक में डाला जाए।


## Mark 9:46 (id: 241009046)

46जहाँ उनका कीड़ा नहीं मरता और आग नहीं बुझती


## Mark 9:47 (id: 241009047)

47और यदि तेरी आँख तुझे ठोकर खिलाए तो उसे निकाल डाल, काना होकर परमेश्वर के राज्य में प्रवेश करना तेरे लिये इससे भला है, कि दो आँख रहते हुए तू नरक में डाला जाए।


## Mark 9:48 (id: 241009048)

48जहाँ उनका कीड़ा नहीं मरता और आग नहीं बुझती।


## Mark 9:49 (id: 241009049)

49क्योंकि हर एक जन आग से नमकीन किया जाएगा।


## Mark 9:50 (id: 241009050)

50नमक अच्छा है, पर यदि नमक का स्वाद बिगड़ जाए, तो उसे किस से नमकीन करोगे? अपने में नमक रखो, और आपस में मेल मिलाप से रहो।”


## Mark 10:1 (id: 241010001)

1फिर वह वहाँ से उठकर यहूदिया के सीमा\-क्षेत्र और यरदन के पार आया, और भीड़ उसके पास फिर इकट्ठी हो गई, और वह अपनी रीति के अनुसार उन्हें फिर उपदेश देने लगा।


## Mark 10:2 (id: 241010002)

2तब फरीसियों ने उसके पास आकर उसकी परीक्षा करने को उससे पूछा, “क्या यह उचित है, कि पुरुष अपनी पत्नी को त्यागे?”


## Mark 10:3 (id: 241010003)

3उसने उनको उत्तर दिया, “मूसा ने तुम्हें क्या आज्ञा दी है?”


## Mark 10:4 (id: 241010004)

4उन्होंने कहा, “मूसा ने त्याग\-पत्र लिखने और त्यागने की आज्ञा दी है।”


## Mark 10:5 (id: 241010005)

5यीशु ने उनसे कहा, “तुम्हारे मन की कठोरता के कारण उसने तुम्हारे लिये यह आज्ञा लिखी।


## Mark 10:6 (id: 241010006)

6पर सृष्टि के आरम्भ से, परमेश्वर ने नर और नारी करके उनको बनाया है।


## Mark 10:7 (id: 241010007)

7इस कारण मनुष्य अपने माता\-पिता से अलग होकर अपनी पत्नी के साथ रहेगा,


## Mark 10:8 (id: 241010008)

8और वे दोनों एक तन होंगे; इसलिए वे अब दो नहीं, पर एक तन हैं।


## Mark 10:9 (id: 241010009)

9इसलिए जिसे परमेश्वर ने जोड़ा है, उसे मनुष्य अलग न करे।”


## Mark 10:10 (id: 241010010)

10और घर में चेलों ने इसके विषय में उससे फिर पूछा।


## Mark 10:11 (id: 241010011)

11उसने उनसे कहा, “जो कोई अपनी पत्नी को त्याग कर दूसरी से विवाह करे तो वह उस पहली के विरोध में व्यभिचार करता है।


## Mark 10:12 (id: 241010012)

12और यदि पत्नी अपने पति को छोड़कर दूसरे से विवाह करे, तो वह व्यभिचार करती है।”


## Mark 10:13 (id: 241010013)

13फिर लोग बालकों को उसके पास लाने लगे, कि वह उन पर हाथ रखे; पर चेलों ने उनको डाँटा।


## Mark 10:14 (id: 241010014)

14यीशु ने यह देख क्रुद्ध होकर उनसे कहा, “बालकों को मेरे पास आने दो और उन्हें मना न करो, क्योंकि परमेश्वर का राज्य ऐसों ही का है।


## Mark 10:15 (id: 241010015)

15मैं तुम से सच कहता हूँ, कि जो कोई परमेश्वर के राज्य को बालक की तरह ग्रहण न करे, वह उसमें कभी प्रवेश करने न पाएगा।”


## Mark 10:16 (id: 241010016)

16और उसने उन्हें गोद में लिया, और उन पर हाथ रखकर उन्हें आशीष दी।


## Mark 10:17 (id: 241010017)

17और जब वह निकलकर मार्ग में जाता था, तो एक मनुष्य उसके पास दौड़ता हुआ आया, और उसके आगे घुटने टेककर उससे पूछा, “हे उत्तम गुरु, अनन्त जीवन का अधिकारी होने के लिये मैं क्या करूँ?”


## Mark 10:18 (id: 241010018)

18यीशु ने उससे कहा, “तू मुझे उत्तम क्यों कहता है? कोई उत्तम नहीं, केवल एक अर्थात् परमेश्वर।


## Mark 10:19 (id: 241010019)

19तू आज्ञाओं को तो जानता है: ‘हत्या न करना, व्यभिचार न करना, चोरी न करना, झूठी गवाही न देना, छल न करना, अपने पिता और अपनी माता का आदर करना।’”


## Mark 10:20 (id: 241010020)

20उसने उससे कहा, “हे गुरु, इन सब को मैं लड़कपन से मानता आया हूँ।”


## Mark 10:21 (id: 241010021)

21यीशु ने उस पर दृष्टि करके उससे प्रेम किया, और उससे कहा, “तुझ में एक बात की घटी है; जा, जो कुछ तेरा है, उसे बेचकर गरीबों को दे, और तुझे स्वर्ग में धन मिलेगा, और आकर मेरे पीछे हो ले।”


## Mark 10:22 (id: 241010022)

22इस बात से उसके चेहरे पर उदासी छा गई, और वह शोक करता हुआ चला गया, क्योंकि वह बहुत धनी था।


## Mark 10:23 (id: 241010023)

23यीशु ने चारों ओर देखकर अपने चेलों से कहा, “धनवानों को परमेश्वर के राज्य में प्रवेश करना कैसा कठिन है!”


## Mark 10:24 (id: 241010024)

24चेले उसकी बातों से अचम्भित हुए। इस पर यीशु ने फिर उनसे कहा, “हे बालकों, जो धन पर भरोसा रखते हैं, उनके लिए परमेश्वर के राज्य में प्रवेश करना कैसा कठिन है!


## Mark 10:25 (id: 241010025)

25परमेश्वर के राज्य में धनवान के प्रवेश करने से ऊँट का सूई के नाके में से निकल जाना सहज है!”


## Mark 10:26 (id: 241010026)

26वे बहुत ही चकित होकर आपस में कहने लगे, “तो फिर किसका उद्धार हो सकता है?”


## Mark 10:27 (id: 241010027)

27यीशु ने उनकी ओर देखकर कहा, “मनुष्यों से तो यह नहीं हो सकता, परन्तु परमेश्वर से हो सकता है; क्योंकि परमेश्वर से सब कुछ हो सकता है।”


## Mark 10:28 (id: 241010028)

28पतरस उससे कहने लगा, “देख, हम तो सब कुछ छोड़कर तेरे पीछे हो लिये हैं।”


## Mark 10:29 (id: 241010029)

29यीशु ने कहा, “मैं तुम से सच कहता हूँ, कि ऐसा कोई नहीं, जिसने मेरे और सुसमाचार के लिये घर या भाइयों या बहनों या माता या पिता या बाल\-बच्चों या खेतों को छोड़ दिया हो,


## Mark 10:30 (id: 241010030)

30और अब इस समय सौ गुणा न पाए, घरों और भाइयों और बहनों और माताओं और बाल\-बच्चों और खेतों को, पर सताव के साथ और परलोक में अनन्त जीवन।


## Mark 10:31 (id: 241010031)

31पर बहुत सारे जो पहले हैं, पिछले होंगे; और जो पिछले हैं, वे पहले होंगे।”


## Mark 10:32 (id: 241010032)

32और वे यरूशलेम को जाते हुए मार्ग में थे, और यीशु उनके आगे\-आगे जा रहा था: और चेले अचम्भा करने लगे और जो उसके पीछे\-पीछे चलते थे वे डरे हुए थे, तब वह फिर उन बारहों को लेकर उनसे वे बातें कहने लगा, जो उस पर आनेवाली थीं।


## Mark 10:33 (id: 241010033)

33“देखो, हम यरूशलेम को जाते हैं, और मनुष्य का पुत्र प्रधान याजकों और शास्त्रियों के हाथ पकड़वाया जाएगा, और वे उसको मृत्यु के योग्य ठहराएँगे, और अन्यजातियों के हाथ में सौंपेंगे।


## Mark 10:34 (id: 241010034)

34और वे उसका उपहास करेंगे, उस पर थूकेंगे, उसे कोड़े मारेंगे, और उसे मार डालेंगे, और तीन दिन के बाद वह जी उठेगा।”


## Mark 10:35 (id: 241010035)

35तब जब्दी के पुत्र याकूब और यूहन्ना ने उसके पास आकर कहा, “हे गुरु, हम चाहते हैं, कि जो कुछ हम तुझ से माँगे, वही तू हमारे लिये करे।”


## Mark 10:36 (id: 241010036)

36उसने उनसे कहा, “तुम क्या चाहते हो कि मैं तुम्हारे लिये करूँ?”


## Mark 10:37 (id: 241010037)

37उन्होंने उससे कहा, “हमें यह दे, कि तेरी महिमा में हम में से एक तेरे दाहिने और दूसरा तेरे बाएँ बैठे।”


## Mark 10:38 (id: 241010038)

38यीशु ने उनसे कहा, “तुम नहीं जानते, कि क्या माँगते हो? जो कटोरा मैं पीने पर हूँ, क्या तुम पी सकते हो? और जो बपतिस्मा मैं लेने पर हूँ, क्या तुम ले सकते हो?”


## Mark 10:39 (id: 241010039)

39उन्होंने उससे कहा, “हम से हो सकता है।” यीशु ने उनसे कहा, “जो कटोरा मैं पीने पर हूँ, तुम पीओगे; और जो बपतिस्मा मैं लेने पर हूँ, उसे लोगे।


## Mark 10:40 (id: 241010040)

40पर जिनके लिये तैयार किया गया है, उन्हें छोड़ और किसी को अपने दाहिने और अपने बाएँ बैठाना मेरा काम नहीं।”


## Mark 10:41 (id: 241010041)

41यह सुनकर दसों याकूब और यूहन्ना पर रिसियाने लगे।


## Mark 10:42 (id: 241010042)

42तो यीशु ने उनको पास बुलाकर उनसे कहा, “तुम जानते हो, कि जो अन्यजातियों के अधिपति समझे जाते हैं, वे उन पर प्रभुता करते हैं; और उनमें जो बड़े हैं, उन पर अधिकार जताते हैं।


## Mark 10:43 (id: 241010043)

43पर तुम में ऐसा नहीं है, वरन् जो कोई तुम में बड़ा होना चाहे वह तुम्हारा सेवक बने;


## Mark 10:44 (id: 241010044)

44और जो कोई तुम में प्रधान होना चाहे, वह सब का दास बने।


## Mark 10:45 (id: 241010045)

45क्योंकि मनुष्य का पुत्र इसलिए नहीं आया, कि उसकी सेवा टहल की जाए, पर इसलिए आया, कि आप सेवा टहल करे, और बहुतों के छुटकारे के लिये अपना प्राण दे।”


## Mark 10:46 (id: 241010046)

46वे यरीहो में आए, और जब वह और उसके चेले, और एक बड़ी भीड़ यरीहो से निकलती थी, तब तिमाई का पुत्र बरतिमाई एक अंधा भिखारी, सड़क के किनारे बैठा था।


## Mark 10:47 (id: 241010047)

47वह यह सुनकर कि यीशु नासरी है, पुकार पुकारकर कहने लगा “हे दाऊद की सन्तान, यीशु मुझ पर दया कर।”


## Mark 10:48 (id: 241010048)

48बहुतों ने उसे डाँटा कि चुप रहे, पर वह और भी पुकारने लगा, “हे दाऊद की सन्तान, मुझ पर दया कर।”


## Mark 10:49 (id: 241010049)

49तब यीशु ने ठहरकर कहा, “उसे बुलाओ।” और लोगों ने उस अंधे को बुलाकर उससे कहा, “धैर्य रख, उठ, वह तुझे बुलाता है।”


## Mark 10:50 (id: 241010050)

50वह अपना बाहरी वस्त्र फेंककर शीघ्र उठा, और यीशु के पास आया।


## Mark 10:51 (id: 241010051)

51इस पर यीशु ने उससे कहा, “तू क्या चाहता है कि मैं तेरे लिये करूँ?” अंधे ने उससे कहा, “हे रब्बी, यह कि मैं देखने लगूँ।”


## Mark 10:52 (id: 241010052)

52यीशु ने उससे कहा, “चला जा, तेरे विश्वास ने तुझे चंगा कर दिया है।” और वह तुरन्त देखने लगा, और मार्ग में उसके पीछे हो लिया।


## Mark 11:1 (id: 241011001)

1जब वे यरूशलेम के निकट, जैतून पहाड़ पर बैतफगे और बैतनिय्याह के पास आए, तो उसने अपने चेलों में से दो को यह कहकर भेजा,


## Mark 11:2 (id: 241011002)

2“सामने के गाँव में जाओ, और उसमें पहुँचते ही एक गदही का बच्चा, जिस पर कभी कोई नहीं चढ़ा, बंधा हुआ तुम्हें मिलेगा, उसे खोल लाओ।


## Mark 11:3 (id: 241011003)

3यदि तुम से कोई पूछे, ‘यह क्यों करते हो?’ तो कहना, ‘प्रभु को इसका प्रयोजन है,’ और वह शीघ्र उसे यहाँ भेज देगा।”


## Mark 11:4 (id: 241011004)

4उन्होंने जाकर उस बच्चे को बाहर द्वार के पास चौक में बंधा हुआ पाया, और खोलने लगे।


## Mark 11:5 (id: 241011005)

5उनमें से जो वहाँ खड़े थे, कोई\-कोई कहने लगे “यह क्या करते हो, गदही के बच्चे को क्यों खोलते हो?”


## Mark 11:6 (id: 241011006)

6चेलों ने जैसा यीशु ने कहा था, वैसा ही उनसे कह दिया; तब उन्होंने उन्हें जाने दिया।


## Mark 11:7 (id: 241011007)

7और उन्होंने बच्चे को यीशु के पास लाकर उस पर अपने कपड़े डाले और वह उस पर बैठ गया।


## Mark 11:8 (id: 241011008)

8और बहुतों ने अपने कपड़े मार्ग में बिछाए और औरों ने खेतों में से डालियाँ काट\-काटकर कर फैला दीं।


## Mark 11:9 (id: 241011009)

9और जो उसके आगे\-आगे जाते और पीछे\-पीछे चले आते थे, पुकार पुकारकर कहते जाते थे, “होशाना; धन्य है वह जो प्रभु के नाम से आता है।


## Mark 11:10 (id: 241011010)

10हमारे पिता दाऊद का राज्य जो आ रहा है; धन्य है! आकाश में होशाना।”


## Mark 11:11 (id: 241011011)

11और वह यरूशलेम पहुँचकर मन्दिर में आया, और चारों ओर सब वस्तुओं को देखकर बारहों के साथ बैतनिय्याह गया, क्योंकि साँझ हो गई थी।


## Mark 11:12 (id: 241011012)

12दूसरे दिन जब वे बैतनिय्याह से निकले तो उसको भूख लगी।


## Mark 11:13 (id: 241011013)

13और वह दूर से अंजीर का एक हरा पेड़ देखकर निकट गया, कि क्या जाने उसमें कुछ पाए: पर पत्तों को छोड़ कुछ न पाया; क्योंकि फल का समय न था।


## Mark 11:14 (id: 241011014)

14इस पर उसने उससे कहा, “अब से कोई तेरा फल कभी न खाए।” और उसके चेले सुन रहे थे।


## Mark 11:15 (id: 241011015)

15फिर वे यरूशलेम में आए, और वह मन्दिर में गया; और वहाँ जो लेन\-देन कर रहे थे उन्हें बाहर निकालने लगा, और सर्राफों की मेजें और कबूतर के बेचनेवालों की चौकियाँ उलट दीं।


## Mark 11:16 (id: 241011016)

16और मन्दिर में से होकर किसी को बर्तन लेकर आने\-जाने न दिया।


## Mark 11:17 (id: 241011017)

17और उपदेश करके उनसे कहा, “क्या यह नहीं लिखा है, कि मेरा घर सब जातियों के लिये प्रार्थना का घर कहलाएगा? पर तुम ने इसे डाकुओं की खोह बना दी है।”


## Mark 11:18 (id: 241011018)

18यह सुनकर प्रधान याजक और शास्त्री उसके नाश करने का अवसर ढूँढ़ने लगे; क्योंकि उससे डरते थे, इसलिए कि सब लोग उसके उपदेश से चकित होते थे।


## Mark 11:19 (id: 241011019)

19और साँझ होते ही वे नगर से बाहर चले गए।


## Mark 11:20 (id: 241011020)

20फिर भोर को जब वे उधर से जाते थे तो उन्होंने उस अंजीर के पेड़ को जड़ तक सूखा हुआ देखा।


## Mark 11:21 (id: 241011021)

21पतरस को वह बात स्मरण आई, और उसने उससे कहा, “हे रब्बी, देख! यह अंजीर का पेड़ जिसे तूने श्राप दिया था सूख गया है।”


## Mark 11:22 (id: 241011022)

22यीशु ने उसको उत्तर दिया, “परमेश्वर पर विश्वास रखो।


## Mark 11:23 (id: 241011023)

23मैं तुम से सच कहता हूँ कि जो कोई इस पहाड़ से कहे, ‘तू उखड़ जा, और समुद्र में जा पड़,’ और अपने मन में सन्देह न करे, वरन् विश्वास करे, कि जो कहता हूँ वह हो जाएगा, तो उसके लिये वही होगा।


## Mark 11:24 (id: 241011024)

24इसलिए मैं तुम से कहता हूँ, कि जो कुछ तुम प्रार्थना करके माँगो तो विश्वास कर लो कि तुम्हें मिल गया, और तुम्हारे लिये हो जाएगा।


## Mark 11:25 (id: 241011025)

25और जब कभी तुम खड़े हुए प्रार्थना करते हो, तो यदि तुम्हारे मन में किसी की ओर से कुछ विरोध हो, तो क्षमा करो: इसलिए कि तुम्हारा स्वर्गीय पिता भी तुम्हारे अपराध क्षमा करे।


## Mark 11:26 (id: 241011026)

26परन्तु यदि तुम क्षमा न करो तो तुम्हारा पिता भी जो स्वर्ग में है, तुम्हारा अपराध क्षमा न करेगा।”


## Mark 11:27 (id: 241011027)

27वे फिर यरूशलेम में आए, और जब वह मन्दिर में टहल रहा था तो प्रधान याजक और शास्त्री और पुरनिए उसके पास आकर पूछने लगे।


## Mark 11:28 (id: 241011028)

28“तू ये काम किस अधिकार से करता है? और यह अधिकार तुझे किसने दिया है कि तू ये काम करे?”


## Mark 11:29 (id: 241011029)

29यीशु ने उनसे कहा, “मैं भी तुम से एक बात पूछता हूँ; मुझे उत्तर दो, तो मैं तुम्हें बताऊँगा कि ये काम किस अधिकार से करता हूँ।


## Mark 11:30 (id: 241011030)

30यूहन्ना का बपतिस्मा क्या स्वर्ग की ओर से था या मनुष्यों की ओर से था? मुझे उत्तर दो।”


## Mark 11:31 (id: 241011031)

31तब वे आपस में विवाद करने लगे कि यदि हम कहें ‘स्वर्ग की ओर से,’ तो वह कहेगा, ‘फिर तुम ने उसका विश्वास क्यों नहीं किया?’


## Mark 11:32 (id: 241011032)

32और यदि हम कहें, ‘मनुष्यों की ओर से,’ तो लोगों का डर है, क्योंकि सब जानते हैं कि यूहन्ना सचमुच भविष्यद्वक्ता था।


## Mark 11:33 (id: 241011033)

33तब उन्होंने यीशु को उत्तर दिया, “हम नहीं जानते।” यीशु ने उनसे कहा, “मैं भी तुम को नहीं बताता, कि ये काम किस अधिकार से करता हूँ।”


## Mark 12:1 (id: 241012001)

1फिर वह दृष्टान्तों में उनसे बातें करने लगा: “किसी मनुष्य ने दाख की बारी लगाई, और उसके चारों ओर बाड़ा बाँधा, और रस का कुण्ड खोदा, और गुम्मट बनाया; और किसानों को उसका ठेका देकर परदेश चला गया।


## Mark 12:2 (id: 241012002)

2फिर फल के मौसम में उसने किसानों के पास एक दास को भेजा कि किसानों से दाख की बारी के फलों का भाग ले।


## Mark 12:3 (id: 241012003)

3पर उन्होंने उसे पकड़कर पीटा और खाली हाथ लौटा दिया।


## Mark 12:4 (id: 241012004)

4फिर उसने एक और दास को उनके पास भेजा और उन्होंने उसका सिर फोड़ डाला और उसका अपमान किया।


## Mark 12:5 (id: 241012005)

5फिर उसने एक और को भेजा, और उन्होंने उसे मार डाला; तब उसने और बहुतों को भेजा, उनमें से उन्होंने कितनों को पीटा, और कितनों को मार डाला।


## Mark 12:6 (id: 241012006)

6अब एक ही रह गया था, जो उसका प्रिय पुत्र था; अन्त में उसने उसे भी उनके पास यह सोचकर भेजा कि वे मेरे पुत्र का आदर करेंगे।


## Mark 12:7 (id: 241012007)

7पर उन किसानों ने आपस में कहा; ‘यही तो वारिस है; आओ, हम उसे मार डालें, तब विरासत हमारी हो जाएगी।’


## Mark 12:8 (id: 241012008)

8और उन्होंने उसे पकड़कर मार डाला, और दाख की बारी के बाहर फेंक दिया।


## Mark 12:9 (id: 241012009)

9“इसलिए दाख की बारी का स्वामी क्या करेगा? वह आकर उन किसानों का नाश करेगा, और दाख की बारी औरों को दे देगा।


## Mark 12:10 (id: 241012010)

10क्या तुम ने पवित्रशास्त्र में यह वचन नहीं पढ़ा: ‘जिस पत्थर को राजमिस्त्रियों ने निकम्मा ठहराया था, वही कोने का सिरा हो गया;


## Mark 12:11 (id: 241012011)

11यह प्रभु की ओर से हुआ, और हमारी दृष्टि में अद्भुत है’!”


## Mark 12:12 (id: 241012012)

12तब उन्होंने उसे पकड़ना चाहा; क्योंकि समझ गए थे, कि उसने हमारे विरोध में यह दृष्टान्त कहा है: पर वे लोगों से डरे; और उसे छोड़कर चले गए।


## Mark 12:13 (id: 241012013)

13तब उन्होंने उसे बातों में फँसाने के लिये कुछ फरीसियों और हेरोदियों को उसके पास भेजा।


## Mark 12:14 (id: 241012014)

14और उन्होंने आकर उससे कहा, “हे गुरु, हम जानते हैं, कि तू सच्चा है, और किसी की परवाह नहीं करता; क्योंकि तू मनुष्यों का मुँह देखकर बातें नहीं करता, परन्तु परमेश्वर का मार्ग सच्चाई से बताता है। तो क्या कैसर को कर देना उचित है, कि नहीं?


## Mark 12:15 (id: 241012015)

15हम दें, या न दें?” उसने उनका कपट जानकर उनसे कहा, “मुझे क्यों परखते हो? एक दीनार मेरे पास लाओ, कि मैं देखूँ।”


## Mark 12:16 (id: 241012016)

16वे ले आए, और उसने उनसे कहा, “यह मूर्ति और नाम किसका है?” उन्होंने कहा, “कैसर का।”


## Mark 12:17 (id: 241012017)

17यीशु ने उनसे कहा, “जो कैसर का है वह कैसर को, और जो परमेश्वर का है परमेश्वर को दो।” तब वे उस पर बहुत अचम्भा करने लगे।


## Mark 12:18 (id: 241012018)

18फिर सदूकियों ने भी, जो कहते हैं कि मरे हुओं का जी उठना है ही नहीं, उसके पास आकर उससे पूछा,


## Mark 12:19 (id: 241012019)

19“हे गुरु, मूसा ने हमारे लिये लिखा है, कि यदि किसी का भाई बिना सन्तान मर जाए, और उसकी पत्नी रह जाए, तो उसका भाई उसकी पत्नी से विवाह कर ले और अपने भाई के लिये वंश उत्पन्न करे।


## Mark 12:20 (id: 241012020)

20सात भाई थे। पहला भाई विवाह करके बिना सन्तान मर गया।


## Mark 12:21 (id: 241012021)

21तब दूसरे भाई ने उस स्त्री से विवाह कर लिया और बिना सन्तान मर गया; और वैसे ही तीसरे ने भी।


## Mark 12:22 (id: 241012022)

22और सातों से सन्तान न हुई। सब के पीछे वह स्त्री भी मर गई।


## Mark 12:23 (id: 241012023)

23अतः जी उठने पर वह उनमें से किसकी पत्नी होगी? क्योंकि वह सातों की पत्नी हो चुकी थी।”


## Mark 12:24 (id: 241012024)

24यीशु ने उनसे कहा, “क्या तुम इस कारण से भूल में नहीं पड़े हो कि तुम न तो पवित्रशास्त्र ही को जानते हो, और न परमेश्वर की सामर्थ्य को?


## Mark 12:25 (id: 241012025)

25क्योंकि जब वे मरे हुओं में से जी उठेंगे, तो उनमें विवाह\-शादी न होगी; पर स्वर्ग में दूतों के समान होंगे।


## Mark 12:26 (id: 241012026)

26मरे हुओं के जी उठने के विषय में क्या तुम ने मूसा की पुस्तक में झाड़ी की कथा में नहीं पढ़ा कि परमेश्वर ने उससे कहा: ‘मैं अब्राहम का परमेश्वर, और इसहाक का परमेश्वर, और याकूब का परमेश्वर हूँ?’


## Mark 12:27 (id: 241012027)

27परमेश्वर मरे हुओं का नहीं, वरन् जीवितों का परमेश्वर है, तुम बड़ी भूल में पड़े हो।”


## Mark 12:28 (id: 241012028)

28और शास्त्रियों में से एक ने आकर उन्हें विवाद करते सुना, और यह जानकर कि उसने उन्हें अच्छी रीति से उत्तर दिया, उससे पूछा, “सबसे मुख्य आज्ञा कौन सी है?”


## Mark 12:29 (id: 241012029)

29यीशु ने उसे उत्तर दिया, “सब आज्ञाओं में से यह मुख्य है: ‘हे इस्राएल सुन, प्रभु हमारा परमेश्वर एक ही प्रभु है।


## Mark 12:30 (id: 241012030)

30और तू प्रभु अपने परमेश्वर से अपने सारे मन से, और अपने सारे प्राण से, और अपनी सारी बुद्धि से, और अपनी सारी शक्ति से प्रेम रखना।’


## Mark 12:31 (id: 241012031)

31और दूसरी यह है, ‘तू अपने पड़ोसी से अपने समान प्रेम रखना।’ इससे बड़ी और कोई आज्ञा नहीं।”


## Mark 12:32 (id: 241012032)

32शास्त्री ने उससे कहा, “हे गुरु, बहुत ठीक! तूने सच कहा कि वह एक ही है, और उसे छोड़ और कोई नहीं।


## Mark 12:33 (id: 241012033)

33“और उससे सारे मन, और सारी बुद्धि, और सारे प्राण, और सारी शक्ति के साथ प्रेम रखना; और पड़ोसी से अपने समान प्रेम रखना, सारे होमबलियों और बलिदानों से बढ़कर है।”


## Mark 12:34 (id: 241012034)

34जब यीशु ने देखा कि उसने समझ से उत्तर दिया, तो उससे कहा, “तू परमेश्वर के राज्य से दूर नहीं।” और किसी को फिर उससे कुछ पूछने का साहस न हुआ।


## Mark 12:35 (id: 241012035)

35फिर यीशु ने मन्दिर में उपदेश करते हुए यह कहा, “शास्त्री क्यों कहते हैं, कि मसीह दाऊद का पुत्र है?


## Mark 12:36 (id: 241012036)

36दाऊद ने आप ही पवित्र आत्मा में होकर कहा है: ‘प्रभु ने मेरे प्रभु से कहा, “मेरे दाहिने बैठ, जब तक कि मैं तेरे बैरियों को तेरे पाँवों की चौकी न कर दूँ।”’


## Mark 12:37 (id: 241012037)

37“दाऊद तो आप ही उसे प्रभु कहता है, फिर वह उसका पुत्र कहाँ से ठहरा?” और भीड़ के लोग उसकी आनन्द से सुनते थे।


## Mark 12:38 (id: 241012038)

38उसने अपने उपदेश में उनसे कहा, “शास्त्रियों से सावधान रहो, जो लम्बे वस्त्र पहने हुए फिरना और बाजारों में नमस्कार,


## Mark 12:39 (id: 241012039)

39और आराधनालयों में मुख्य\-मुख्य आसन और भोज में मुख्य\-मुख्य स्थान भी चाहते हैं।


## Mark 12:40 (id: 241012040)

40वे विधवाओं के घरों को खा जाते हैं, और दिखाने के लिये बड़ी देर तक प्रार्थना करते रहते हैं, ये अधिक दण्ड पाएँगे।”


## Mark 12:41 (id: 241012041)

41और वह मन्दिर के भण्डार के सामने बैठकर देख रहा था कि लोग मन्दिर के भण्डार में किस प्रकार पैसे डालते हैं, और बहुत धनवानों ने बहुत कुछ डाला।


## Mark 12:42 (id: 241012042)

42इतने में एक गरीब विधवा ने आकर दो दमड़ियाँ, जो एक अधेले के बराबर होती है, डाली।


## Mark 12:43 (id: 241012043)

43तब उसने अपने चेलों को पास बुलाकर उनसे कहा, “मैं तुम से सच कहता हूँ कि मन्दिर के भण्डार में डालने वालों में से इस गरीब विधवा ने सबसे बढ़कर डाला है;


## Mark 12:44 (id: 241012044)

44क्योंकि सब ने अपने धन की बढ़ती में से डाला है, परन्तु इसने अपनी घटी में से जो कुछ उसका था, अर्थात् अपनी सारी जीविका डाल दी है।”


## Mark 13:1 (id: 241013001)

1जब वह मन्दिर से निकल रहा था, तो उसके चेलों में से एक ने उससे कहा, “हे गुरु, देख, कैसे\-कैसे पत्थर और कैसे\-कैसे भवन हैं!”


## Mark 13:2 (id: 241013002)

2यीशु ने उससे कहा, “क्या तुम ये बड़े\-बड़े भवन देखते हो: यहाँ पत्थर पर पत्थर भी बचा न रहेगा जो ढाया न जाएगा।”


## Mark 13:3 (id: 241013003)

3जब वह जैतून के पहाड़ पर मन्दिर के सामने बैठा था, तो पतरस और याकूब और यूहन्ना और अन्द्रियास ने अलग जाकर उससे पूछा,


## Mark 13:4 (id: 241013004)

4“हमें बता कि ये बातें कब होंगी? और जब ये सब बातें पूरी होने पर होंगी उस समय का क्या चिन्ह होगा?”


## Mark 13:5 (id: 241013005)

5यीशु उनसे कहने लगा, “सावधान रहो कि कोई तुम्हें न भरमाए।


## Mark 13:6 (id: 241013006)

6बहुत सारे मेरे नाम से आकर कहेंगे, ‘मैं वही हूँ’ और बहुतों को भरमाएँगे।


## Mark 13:7 (id: 241013007)

7और जब तुम लड़ाइयाँ, और लड़ाइयों की चर्चा सुनो, तो न घबराना; क्योंकि इनका होना अवश्य है, परन्तु उस समय अन्त न होगा।


## Mark 13:8 (id: 241013008)

8क्योंकि जाति पर जाति, और राज्य पर राज्य चढ़ाई करेगा। और हर कहीं भूकम्प होंगे, और अकाल पड़ेंगे। यह तो पीड़ाओं का आरम्भ ही होगा।


## Mark 13:9 (id: 241013009)

9“परन्तु तुम अपने विषय में सावधान रहो, क्योंकि लोग तुम्हें सभाओं में सौंपेंगे और तुम आराधनालयों में पीटे जाओगे, और मेरे कारण राज्यपालों और राजाओं के आगे खड़े किए जाओगे, ताकि उनके लिये गवाही हो।


## Mark 13:10 (id: 241013010)

10पर अवश्य है कि पहले सुसमाचार सब जातियों में प्रचार किया जाए।


## Mark 13:11 (id: 241013011)

11जब वे तुम्हें ले जाकर सौंपेंगे, तो पहले से चिन्ता न करना, कि हम क्या कहेंगे। पर जो कुछ तुम्हें उसी समय बताया जाए, वही कहना; क्योंकि बोलनेवाले तुम नहीं हो, परन्तु पवित्र आत्मा है।


## Mark 13:12 (id: 241013012)

12और भाई को भाई, और पिता को पुत्र मरने के लिये सौंपेंगे, और बच्चे माता\-पिता के विरोध में उठकर उन्हें मरवा डालेंगे।


## Mark 13:13 (id: 241013013)

13और मेरे नाम के कारण सब लोग तुम से बैर करेंगे; पर जो अन्त तक धीरज धरे रहेगा, उसी का उद्धार होगा।


## Mark 13:14 (id: 241013014)

14“अतः जब तुम उस उजाड़नेवाली घृणित वस्तु को जहाँ उचित नहीं वहाँ खड़ी देखो, (पढ़नेवाला समझ ले) तब जो यहूदिया में हों, वे पहाड़ों पर भाग जाएँ।


## Mark 13:15 (id: 241013015)

15जो छत पर हो, वह अपने घर से कुछ लेने को नीचे न उतरे और न भीतर जाए।


## Mark 13:16 (id: 241013016)

16और जो खेत में हो, वह अपना कपड़ा लेने के लिये पीछे न लौटे।


## Mark 13:17 (id: 241013017)

17उन दिनों में जो गर्भवती और दूध पिलाती होंगी, उनके लिये हाय! हाय!


## Mark 13:18 (id: 241013018)

18और प्रार्थना किया करो कि यह जाड़े में न हो।


## Mark 13:19 (id: 241013019)

19क्योंकि वे दिन ऐसे क्लेश के होंगे, कि सृष्टि के आरम्भ से जो परमेश्वर ने रची है अब तक न तो हुए, और न कभी फिर होंगे।


## Mark 13:20 (id: 241013020)

20और यदि प्रभु उन दिनों को न घटाता, तो कोई प्राणी भी न बचता; परन्तु उन चुने हुओं के कारण जिनको उसने चुना है, उन दिनों को घटाया।


## Mark 13:21 (id: 241013021)

21उस समय यदि कोई तुम से कहे, ‘देखो, मसीह यहाँ है!’ या ‘देखो, वहाँ है!’ तो विश्वास न करना।


## Mark 13:22 (id: 241013022)

22क्योंकि झूठे मसीह और झूठे भविष्यद्वक्ता उठ खड़े होंगे, और चिन्ह और अद्भुत काम दिखाएँगे कि यदि हो सके तो चुने हुओं को भी भरमा दें।


## Mark 13:23 (id: 241013023)

23पर तुम सावधान रहो देखो, मैंने तुम्हें सब बातें पहले ही से कह दी हैं।


## Mark 13:24 (id: 241013024)

24“उन दिनों में, उस क्लेश के बाद सूरज अंधेरा हो जाएगा, और चाँद प्रकाश न देगा;


## Mark 13:25 (id: 241013025)

25और आकाश से तारागण गिरने लगेंगे, और आकाश की शक्तियाँ हिलाई जाएँगी।


## Mark 13:26 (id: 241013026)

26“तब लोग मनुष्य के पुत्र को बड़ी सामर्थ्य और महिमा के साथ बादलों में आते देखेंगे।


## Mark 13:27 (id: 241013027)

27उस समय वह अपने स्वर्गदूतों को भेजकर, पृथ्वी के इस छोर से आकाश के उस छोर तक चारों दिशाओं से अपने चुने हुए लोगों को इकट्ठा करेगा।


## Mark 13:28 (id: 241013028)

28“अंजीर के पेड़ से यह दृष्टान्त सीखो जब उसकी डाली कोमल हो जाती; और पत्ते निकलने लगते हैं; तो तुम जान लेते हो, कि ग्रीष्मकाल निकट है।


## Mark 13:29 (id: 241013029)

29इसी रीति से जब तुम इन बातों को होते देखो, तो जान लो, कि वह निकट है वरन् द्वार ही पर है।


## Mark 13:30 (id: 241013030)

30मैं तुम से सच कहता हूँ, कि जब तक ये सब बातें न हो लेंगी, तब तक यह लोग जाते न रहेंगे।


## Mark 13:31 (id: 241013031)

31आकाश और पृथ्वी टल जाएँगे, परन्तु मेरी बातें कभी न टलेंगी।


## Mark 13:32 (id: 241013032)

32“उस दिन या उस समय के विषय में कोई नहीं जानता, न स्वर्ग के दूत और न पुत्र; परन्तु केवल पिता।


## Mark 13:33 (id: 241013033)

33देखो, जागते और प्रार्थना करते रहो; क्योंकि तुम नहीं जानते कि वह समय कब आएगा।


## Mark 13:34 (id: 241013034)

34यह उस मनुष्य के समान दशा है, जो परदेश जाते समय अपना घर छोड़ जाए, और अपने दासों को अधिकार दे: और हर एक को उसका काम जता दे, और द्वारपाल को जागते रहने की आज्ञा दे।


## Mark 13:35 (id: 241013035)

35इसलिए जागते रहो; क्योंकि तुम नहीं जानते कि घर का स्वामी कब आएगा, साँझ को या आधी रात को, या मुर्गे के बाँग देने के समय या भोर को।


## Mark 13:36 (id: 241013036)

36ऐसा न हो कि वह अचानक आकर तुम्हें सोते पाए।


## Mark 13:37 (id: 241013037)

37और जो मैं तुम से कहता हूँ, वही सबसे कहता हूँ: जागते रहो।”


## Mark 14:1 (id: 241014001)

1दो दिन के बाद फसह और अख़मीरी रोटी का पर्व होनेवाला था। और प्रधान याजक और शास्त्री इस बात की खोज में थे कि उसे कैसे छल से पकड़कर मार डालें।


## Mark 14:2 (id: 241014002)

2परन्तु कहते थे, “पर्व के दिन नहीं, कहीं ऐसा न हो कि लोगों में दंगा मचे।”


## Mark 14:3 (id: 241014003)

3जब वह बैतनिय्याह में शमौन कोढ़ी के घर भोजन करने बैठा हुआ था तब एक स्त्री संगमरमर के पात्र में जटामासी का बहुमूल्य शुद्ध इत्र लेकर आई; और पात्र तोड़कर इत्र को उसके सिर पर उण्डेला।


## Mark 14:4 (id: 241014004)

4परन्तु कुछ लोग अपने मन में झुँझलाकर कहने लगे, “इस इत्र का क्यों सत्यानाश किया गया?


## Mark 14:5 (id: 241014005)

5क्योंकि यह इत्र तो तीन सौ दीनार से अधिक मूल्य में बेचकर गरीबों को बाँटा जा सकता था।” और वे उसको झिड़कने लगे।


## Mark 14:6 (id: 241014006)

6यीशु ने कहा, “उसे छोड़ दो; उसे क्यों सताते हो? उसने तो मेरे साथ भलाई की है।


## Mark 14:7 (id: 241014007)

7गरीब तुम्हारे साथ सदा रहते हैं और तुम जब चाहो तब उनसे भलाई कर सकते हो; पर मैं तुम्हारे साथ सदा न रहूँगा।


## Mark 14:8 (id: 241014008)

8जो कुछ वह कर सकी, उसने किया; उसने मेरे गाड़े जाने की तैयारी में पहले से मेरी देह पर इत्र मला है।


## Mark 14:9 (id: 241014009)

9मैं तुम से सच कहता हूँ, कि सारे जगत में जहाँ कहीं सुसमाचार प्रचार किया जाएगा, वहाँ उसके इस काम की चर्चा भी उसके स्मरण में की जाएगी।”


## Mark 14:10 (id: 241014010)

10तब यहूदा इस्करियोती जो बारह में से एक था, प्रधान याजकों के पास गया, कि उसे उनके हाथ पकड़वा दे।


## Mark 14:11 (id: 241014011)

11वे यह सुनकर आनन्दित हुए, और उसको रुपये देना स्वीकार किया, और यह अवसर ढूँढ़ने लगा कि उसे किसी प्रकार पकड़वा दे।


## Mark 14:12 (id: 241014012)

12अख़मीरी रोटी के पर्व के पहले दिन, जिसमें वे फसह का बलिदान करते थे, उसके चेलों ने उससे पूछा, “तू कहाँ चाहता है, कि हम जाकर तेरे लिये फसह खाने की तैयारी करें?”


## Mark 14:13 (id: 241014013)

13उसने अपने चेलों में से दो को यह कहकर भेजा, “नगर में जाओ, और एक मनुष्य जल का घड़ा उठाए हुए तुम्हें मिलेगा, उसके पीछे हो लेना।


## Mark 14:14 (id: 241014014)

14और वह जिस घर में जाए उस घर के स्वामी से कहना: ‘गुरु कहता है, कि मेरी पाहुनशाला जिसमें मैं अपने चेलों के साथ फसह खाऊँ कहाँ है?’


## Mark 14:15 (id: 241014015)

15वह तुम्हें एक सजी\-सजाई, और तैयार की हुई बड़ी अटारी दिखा देगा, वहाँ हमारे लिये तैयारी करो।”


## Mark 14:16 (id: 241014016)

16तब चेले निकलकर नगर में आए और जैसा उसने उनसे कहा था, वैसा ही पाया, और फसह तैयार किया।


## Mark 14:17 (id: 241014017)

17जब साँझ हुई, तो वह बारहों के साथ आया।


## Mark 14:18 (id: 241014018)

18और जब वे बैठे भोजन कर रहे थे, तो यीशु ने कहा, “मैं तुम से सच कहता हूँ, कि तुम में से एक, जो मेरे साथ भोजन कर रहा है, मुझे पकड़वाएगा।”


## Mark 14:19 (id: 241014019)

19उन पर उदासी छा गई और वे एक\-एक करके उससे कहने लगे, “क्या वह मैं हूँ?”


## Mark 14:20 (id: 241014020)

20उसने उनसे कहा, “वह बारहों में से एक है, जो मेरे साथ थाली में हाथ डालता है।


## Mark 14:21 (id: 241014021)

21क्योंकि मनुष्य का पुत्र तो, जैसा उसके विषय में लिखा है, जाता ही है; परन्तु उस मनुष्य पर हाय जिसके द्वारा मनुष्य का पुत्र पकड़वाया जाता है! यदि उस मनुष्य का जन्म ही न होता तो उसके लिये भला होता।”


## Mark 14:22 (id: 241014022)

22और जब वे खा ही रहे थे तो उसने रोटी ली, और आशीष माँगकर तोड़ी, और उन्हें दी, और कहा, “लो, यह मेरी देह है।”


## Mark 14:23 (id: 241014023)

23फिर उसने कटोरा लेकर धन्यवाद किया, और उन्हें दिया; और उन सब ने उसमें से पीया।


## Mark 14:24 (id: 241014024)

24और उसने उनसे कहा, “यह वाचा का मेरा वह लहू है, जो बहुतों के लिये बहाया जाता है।


## Mark 14:25 (id: 241014025)

25मैं तुम से सच कहता हूँ, कि दाख का रस उस दिन तक फिर कभी न पीऊँगा, जब तक परमेश्वर के राज्य में नया न पीऊँ।”


## Mark 14:26 (id: 241014026)

26फिर वे भजन गाकर बाहर जैतून के पहाड़ पर गए।


## Mark 14:27 (id: 241014027)

27तब यीशु ने उनसे कहा, “तुम सब ठोकर खाओगे, क्योंकि लिखा है: ‘मैं चरवाहे को मारूँगा, और भेड़ें तितर\-बितर हो जाएँगी।’


## Mark 14:28 (id: 241014028)

28“परन्तु मैं अपने जी उठने के बाद तुम से पहले गलील को जाऊँगा।”


## Mark 14:29 (id: 241014029)

29पतरस ने उससे कहा, “यदि सब ठोकर खाएँ तो खाएँ, पर मैं ठोकर नहीं खाऊँगा।”


## Mark 14:30 (id: 241014030)

30यीशु ने उससे कहा, “मैं तुझ से सच कहता हूँ, कि आज ही इसी रात को मुर्गे के दो बार बाँग देने से पहले, तू तीन बार मुझसे मुकर जाएगा।”


## Mark 14:31 (id: 241014031)

31पर उसने और भी जोर देकर कहा, “यदि मुझे तेरे साथ मरना भी पड़े फिर भी तेरा इन्कार कभी न करूँगा।” इसी प्रकार और सब ने भी कहा।


## Mark 14:32 (id: 241014032)

32फिर वे गतसमनी नामक एक जगह में आए; और उसने अपने चेलों से कहा, “यहाँ बैठे रहो, जब तक मैं प्रार्थना करूँ।”


## Mark 14:33 (id: 241014033)

33और वह पतरस और याकूब और यूहन्ना को अपने साथ ले गया; और बहुत ही अधीर और व्याकुल होने लगा,


## Mark 14:34 (id: 241014034)

34और उनसे कहा, “मेरा मन बहुत उदास है, यहाँ तक कि मैं मरने पर हूँ: तुम यहाँ ठहरो और जागते रहो।”


## Mark 14:35 (id: 241014035)

35और वह थोड़ा आगे बढ़ा, और भूमि पर गिरकर प्रार्थना करने लगा, कि यदि हो सके तो यह समय मुझ पर से टल जाए।


## Mark 14:36 (id: 241014036)

36और कहा, “हे अब्बा, हे पिता, तुझ से सब कुछ हो सकता है; इस कटोरे को मेरे पास से हटा ले: फिर भी जैसा मैं चाहता हूँ वैसा नहीं, पर जो तू चाहता है वही हो।”


## Mark 14:37 (id: 241014037)

37फिर वह आया और उन्हें सोते पाकर पतरस से कहा, “हे शमौन, तू सो रहा है? क्या तू एक घंटे भी न जाग सका?


## Mark 14:38 (id: 241014038)

38जागते और प्रार्थना करते रहो कि तुम परीक्षा में न पड़ो। आत्मा तो तैयार है, पर शरीर दुर्बल है।”


## Mark 14:39 (id: 241014039)

39और वह फिर चला गया, और वही बात कहकर प्रार्थना की।


## Mark 14:40 (id: 241014040)

40और फिर आकर उन्हें सोते पाया, क्योंकि उनकी आँखें नींद से भरी थीं; और नहीं जानते थे कि उसे क्या उत्तर दें।


## Mark 14:41 (id: 241014041)

41फिर तीसरी बार आकर उनसे कहा, “अब सोते रहो और विश्राम करो, बस, घड़ी आ पहुँची; देखो मनुष्य का पुत्र पापियों के हाथ पकड़वाया जाता है।


## Mark 14:42 (id: 241014042)

42उठो, चलें! देखो, मेरा पकड़वानेवाला निकट आ पहुँचा है!”


## Mark 14:43 (id: 241014043)

43वह यह कह ही रहा था, कि यहूदा जो बारहों में से था, अपने साथ प्रधान याजकों और शास्त्रियों और प्राचीनों की ओर से एक बड़ी भीड़ तलवारें और लाठियाँ लिए हुए तुरन्त आ पहुँची।


## Mark 14:44 (id: 241014044)

44और उसके पकड़वानेवाले ने उन्हें यह पता दिया था, कि जिसको मैं चूमूं वही है, उसे पकड़कर सावधानी से ले जाना।


## Mark 14:45 (id: 241014045)

45और वह आया, और तुरन्त उसके पास जाकर कहा, “हे रब्बी!” और उसको बहुत चूमा।


## Mark 14:46 (id: 241014046)

46तब उन्होंने उस पर हाथ डालकर उसे पकड़ लिया।


## Mark 14:47 (id: 241014047)

47उनमें से जो पास खड़े थे, एक ने तलवार खींचकर महायाजक के दास पर चलाई, और उसका कान उड़ा दिया।


## Mark 14:48 (id: 241014048)

48यीशु ने उनसे कहा, “क्या तुम डाकू जानकर मुझे पकड़ने के लिये तलवारें और लाठियाँ लेकर निकले हो?


## Mark 14:49 (id: 241014049)

49मैं तो हर दिन मन्दिर में तुम्हारे साथ रहकर उपदेश दिया करता था, और तब तुम ने मुझे न पकड़ा: परन्तु यह इसलिए हुआ है कि पवित्रशास्त्र की बातें पूरी हों।”


## Mark 14:50 (id: 241014050)

50इस पर सब चेले उसे छोड़कर भाग गए।


## Mark 14:51 (id: 241014051)

51और एक जवान अपनी नंगी देह पर चादर ओढ़े हुए उसके पीछे हो लिया; और लोगों ने उसे पकड़ा।


## Mark 14:52 (id: 241014052)

52पर वह चादर छोड़कर नंगा भाग गया।


## Mark 14:53 (id: 241014053)

53फिर वे यीशु को महायाजक के पास ले गए; और सब प्रधान याजक और पुरनिए और शास्त्री उसके यहाँ इकट्ठे हो गए।


## Mark 14:54 (id: 241014054)

54पतरस दूर ही दूर से उसके पीछे\-पीछे महायाजक के आँगन के भीतर तक गया, और प्यादों के साथ बैठकर आग तापने लगा।


## Mark 14:55 (id: 241014055)

55प्रधान याजक और सारी महासभा यीशु को मार डालने के लिये उसके विरोध में गवाही की खोज में थे, पर न मिली।


## Mark 14:56 (id: 241014056)

56क्योंकि बहुत से उसके विरोध में झूठी गवाही दे रहे थे, पर उनकी गवाही एक सी न थी।


## Mark 14:57 (id: 241014057)

57तब कितनों ने उठकर उस पर यह झूठी गवाही दी,


## Mark 14:58 (id: 241014058)

58“हमने इसे यह कहते सुना है ‘मैं इस हाथ के बनाए हुए मन्दिर को ढा दूँगा, और तीन दिन में दूसरा बनाऊँगा, जो हाथ से न बना हो।’”


## Mark 14:59 (id: 241014059)

59इस पर भी उनकी गवाही एक सी न निकली।


## Mark 14:60 (id: 241014060)

60तब महायाजक ने बीच में खड़े होकर यीशु से पूछा; “तू कोई उत्तर नहीं देता? ये लोग तेरे विरोध में क्या गवाही देते हैं?”


## Mark 14:61 (id: 241014061)

61परन्तु वह मौन साधे रहा, और कुछ उत्तर न दिया। महायाजक ने उससे फिर पूछा, “क्या तू उस परमधन्य का पुत्र मसीह है?”


## Mark 14:62 (id: 241014062)

62यीशु ने कहा, “हाँ मैं हूँ: और तुम मनुष्य के पुत्र को सर्वशक्तिमान की दाहिनी ओर बैठे, और आकाश के बादलों के साथ आते देखोगे।”


## Mark 14:63 (id: 241014063)

63तब महायाजक ने अपने वस्त्र फाड़कर कहा, “अब हमें गवाहों का क्या प्रयोजन है?


## Mark 14:64 (id: 241014064)

64तुम ने यह निन्दा सुनी। तुम्हारी क्या राय है?” उन सब ने कहा यह मृत्युदण्ड के योग्य है।


## Mark 14:65 (id: 241014065)

65तब कोई तो उस पर थूकने, और कोई उसका मुँह ढाँपने और उसे घूँसे मारने, और उससे कहने लगे, “भविष्यद्वाणी कर!” और पहरेदारों ने उसे पकड़कर थप्पड़ मारे।


## Mark 14:66 (id: 241014066)

66जब पतरस नीचे आँगन में था, तो महायाजक की दासियों में से एक वहाँ आई।


## Mark 14:67 (id: 241014067)

67और पतरस को आग तापते देखकर उस पर टकटकी लगाकर देखा और कहने लगी, “तू भी तो उस नासरी यीशु के साथ था।”


## Mark 14:68 (id: 241014068)

68वह मुकर गया, और कहा, “मैं तो नहीं जानता और नहीं समझता कि तू क्या कह रही है।” फिर वह बाहर डेवढ़ी में गया; और मुर्गे ने बाँग दी।


## Mark 14:69 (id: 241014069)

69वह दासी उसे देखकर उनसे जो पास खड़े थे, फिर कहने लगी, कि “यह उनमें से एक है।”


## Mark 14:70 (id: 241014070)

70परन्तु वह फिर मुकर गया। और थोड़ी देर बाद उन्होंने जो पास खड़े थे फिर पतरस से कहा, “निश्चय तू उनमें से एक है; क्योंकि तू गलीली भी है।”


## Mark 14:71 (id: 241014071)

71तब वह स्वयं को कोसने और शपथ खाने लगा, “मैं उस मनुष्य को, जिसकी तुम चर्चा करते हो, नहीं जानता।”


## Mark 14:72 (id: 241014072)

72तब तुरन्त दूसरी बार मुर्गे ने बाँग दी पतरस को यह बात जो यीशु ने उससे कही थी याद आई, “मुर्गे के दो बार बाँग देने से पहले तू तीन बार मेरा इन्कार करेगा।” वह इस बात को सोचकर फूट फूटकर रोने लगा।


## Mark 15:1 (id: 241015001)

1और भोर होते ही तुरन्त प्रधान याजकों, प्राचीनों, और शास्त्रियों ने वरन् सारी महासभा ने सलाह करके यीशु को बन्धवाया, और उसे ले जाकर पिलातुस के हाथ सौंप दिया।


## Mark 15:2 (id: 241015002)

2और पिलातुस ने उससे पूछा, “क्या तू यहूदियों का राजा है?” उसने उसको उत्तर दिया, “तू स्वयं ही कह रहा है।”


## Mark 15:3 (id: 241015003)

3और प्रधान याजक उस पर बहुत बातों का दोष लगा रहे थे।


## Mark 15:4 (id: 241015004)

4पिलातुस ने उससे फिर पूछा, “क्या तू कुछ उत्तर नहीं देता, देख ये तुझ पर कितनी बातों का दोष लगाते हैं?”


## Mark 15:5 (id: 241015005)

5यीशु ने फिर कुछ उत्तर नहीं दिया; यहाँ तक कि पिलातुस को बड़ा आश्चर्य हुआ।


## Mark 15:6 (id: 241015006)

6वह उस पर्व में किसी एक बन्धुए को जिसे वे चाहते थे, उनके लिये छोड़ दिया करता था।


## Mark 15:7 (id: 241015007)

7और बरअब्बा नाम का एक मनुष्य उन बलवाइयों के साथ बन्धुआ था, जिन्होंने बलवे में हत्या की थी।


## Mark 15:8 (id: 241015008)

8और भीड़ ऊपर जाकर उससे विनती करने लगी, कि जैसा तू हमारे लिये करता आया है वैसा ही कर।


## Mark 15:9 (id: 241015009)

9पिलातुस ने उनको यह उत्तर दिया, “क्या तुम चाहते हो, कि मैं तुम्हारे लिये यहूदियों के राजा को छोड़ दूँ?”


## Mark 15:10 (id: 241015010)

10क्योंकि वह जानता था, कि प्रधान याजकों ने उसे डाह से पकड़वाया था।


## Mark 15:11 (id: 241015011)

11परन्तु प्रधान याजकों ने लोगों को उभारा, कि वह बरअब्बा ही को उनके लिये छोड़ दे।


## Mark 15:12 (id: 241015012)

12यह सुन पिलातुस ने उनसे फिर पूछा, “तो जिसे तुम यहूदियों का राजा कहते हो, उसको मैं क्या करूँ?”


## Mark 15:13 (id: 241015013)

13वे फिर चिल्लाए, “उसे क्रूस पर चढ़ा दे!”


## Mark 15:14 (id: 241015014)

14पिलातुस ने उनसे कहा, “क्यों, इसने क्या बुराई की है?” परन्तु वे और भी चिल्लाए, “उसे क्रूस पर चढ़ा दे।”


## Mark 15:15 (id: 241015015)

15तब पिलातुस ने भीड़ को प्रसन्न करने की इच्छा से, बरअब्बा को उनके लिये छोड़ दिया, और यीशु को कोड़े लगवाकर सौंप दिया, कि क्रूस पर चढ़ाया जाए।


## Mark 15:16 (id: 241015016)

16सिपाही उसे किले के भीतर आँगन में ले गए जो प्रीटोरियुम कहलाता है, और सारे सैनिक दल को बुला लाए।


## Mark 15:17 (id: 241015017)

17और उन्होंने उसे बैंगनी वस्त्र पहनाया और काँटों का मुकुट गूँथकर उसके सिर पर रखा,


## Mark 15:18 (id: 241015018)

18और यह कहकर उसे नमस्कार करने लगे, “हे यहूदियों के राजा, नमस्कार!”


## Mark 15:19 (id: 241015019)

19वे उसके सिर पर सरकण्डे मारते, और उस पर थूकते, और घुटने टेककर उसे प्रणाम करते रहे।


## Mark 15:20 (id: 241015020)

20जब वे उसका उपहास कर चुके, तो उस पर से बैंगनी वस्त्र उतारकर उसी के कपड़े पहनाए; और तब उसे क्रूस पर चढ़ाने के लिये बाहर ले गए।


## Mark 15:21 (id: 241015021)

21सिकन्दर और रूफुस का पिता शमौन नामक एक कुरेनी मनुष्य, जो गाँव से आ रहा था उधर से निकला; उन्होंने उसे बेगार में पकड़ा कि उसका क्रूस उठा ले चले।


## Mark 15:22 (id: 241015022)

22और वे उसे गुलगुता नामक जगह पर, जिसका अर्थ खोपड़ी का स्थान है, लाए।


## Mark 15:23 (id: 241015023)

23और उसे गन्धरस मिला हुआ दाखरस देने लगे, परन्तु उसने नहीं लिया।


## Mark 15:24 (id: 241015024)

24तब उन्होंने उसको क्रूस पर चढ़ाया, और उसके कपड़ों पर चिट्ठियाँ डालकर, कि किसको क्या मिले, उन्हें बाँट लिया।


## Mark 15:25 (id: 241015025)

25और एक पहर दिन चढ़ा था, जब उन्होंने उसको क्रूस पर चढ़ाया।


## Mark 15:26 (id: 241015026)

26और उसका दोषपत्र लिखकर उसके ऊपर लगा दिया गया कि “यहूदियों का राजा।”


## Mark 15:27 (id: 241015027)

27उन्होंने उसके साथ दो डाकू, एक उसकी दाहिनी और एक उसकी बाईं ओर क्रूस पर चढ़ाए।


## Mark 15:28 (id: 241015028)

28तब पवित्रशास्त्र का वह वचन कि वह अपराधियों के संग गिना गया, पूरा हुआ।


## Mark 15:29 (id: 241015029)

29और मार्ग में जानेवाले सिर हिला\-हिलाकर और यह कहकर उसकी निन्दा करते थे, “वाह! मन्दिर के ढानेवाले, और तीन दिन में बनानेवाले!


## Mark 15:30 (id: 241015030)

30क्रूस पर से उतरकर अपने आपको बचा ले।”


## Mark 15:31 (id: 241015031)

31इसी तरह से प्रधान याजक भी, शास्त्रियों समेत, आपस में उपहास करके कहते थे; “इसने औरों को बचाया, पर अपने को नहीं बचा सकता।


## Mark 15:32 (id: 241015032)

32इस्राएल का राजा, मसीह, अब क्रूस पर से उतर आए कि हम देखकर विश्वास करें।” और जो उसके साथ क्रूसों पर चढ़ाए गए थे, वे भी उसकी निन्दा करते थे।


## Mark 15:33 (id: 241015033)

33और दोपहर होने पर सारे देश में अंधियारा छा गया, और तीसरे पहर तक रहा।


## Mark 15:34 (id: 241015034)

34तीसरे पहर यीशु ने बड़े शब्द से पुकारकर कहा, “इलोई, इलोई, लमा शबक्तनी?” जिसका अर्थ है, “हे मेरे परमेश्वर, हे मेरे परमेश्वर, तूने मुझे क्यों छोड़ दिया?”


## Mark 15:35 (id: 241015035)

35जो पास खड़े थे, उनमें से कितनों ने यह सुनकर कहा, “देखो, यह एलिय्याह को पुकारता है।”


## Mark 15:36 (id: 241015036)

36और एक ने दौड़कर पनसोख्‍ता को सिरके में डुबोया, और सरकण्डे पर रखकर उसे चुसाया, और कहा, “ठहर जाओ; देखें, एलिय्याह उसे उतारने के लिये आता है कि नहीं।”


## Mark 15:37 (id: 241015037)

37तब यीशु ने बड़े शब्द से चिल्लाकर प्राण छोड़ दिये।


## Mark 15:38 (id: 241015038)

38और मन्दिर का परदा ऊपर से नीचे तक फटकर दो टुकड़े हो गया।


## Mark 15:39 (id: 241015039)

39जो सूबेदार उसके सामने खड़ा था, जब उसे यूँ चिल्लाकर प्राण छोड़ते हुए देखा, तो उसने कहा, “सचमुच यह मनुष्य, परमेश्वर का पुत्र था!”


## Mark 15:40 (id: 241015040)

40कई स्त्रियाँ भी दूर से देख रही थीं: उनमें मरियम मगदलीनी, और छोटे याकूब और योसेस की माता मरियम, और सलोमी थीं।


## Mark 15:41 (id: 241015041)

41जब वह गलील में था तो ये उसके पीछे हो लेती थीं और उसकी सेवा\-टहल किया करती थीं; और भी बहुत सी स्त्रियाँ थीं, जो उसके साथ यरूशलेम में आई थीं।


## Mark 15:42 (id: 241015042)

42और जब संध्या हो गई, क्योंकि तैयारी का दिन था, जो सब्त के एक दिन पहले होता है,


## Mark 15:43 (id: 241015043)

43अरिमतियाह का रहनेवाला यूसुफ आया, जो प्रतिष्ठित मंत्री और आप भी परमेश्वर के राज्य की प्रतीक्षा में था। वह साहस करके पिलातुस के पास गया और यीशु का शव माँगा।


## Mark 15:44 (id: 241015044)

44पिलातुस ने आश्चर्य किया, कि वह इतना शीघ्र मर गया; और उसने सूबेदार को बुलाकर पूछा, कि “क्या उसको मरे हुए देर हुई?”


## Mark 15:45 (id: 241015045)

45जब उसने सूबेदार के द्वारा हाल जान लिया, तो शव यूसुफ को दिला दिया।


## Mark 15:46 (id: 241015046)

46तब उसने एक मलमल की चादर मोल ली, और शव को उतारकर उस चादर में लपेटा, और एक कब्र में जो चट्टान में खोदी गई थी रखा, और कब्र के द्वार पर एक पत्थर लुढ़का दिया।


## Mark 15:47 (id: 241015047)

47और मरियम मगदलीनी और योसेस की माता मरियम देख रही थीं कि वह कहाँ रखा गया है।


## Mark 16:1 (id: 241016001)

1जब सब्त का दिन बीत गया, तो मरियम मगदलीनी, और याकूब की माता मरियम, और सलोमी ने सुगन्धित वस्तुएँ मोल लीं, कि आकर उस पर मलें।


## Mark 16:2 (id: 241016002)

2सप्ताह के पहले दिन बड़े भोर, जब सूरज निकला ही था, वे कब्र पर आईं,


## Mark 16:3 (id: 241016003)

3और आपस में कहती थीं, “हमारे लिये कब्र के द्वार पर से पत्थर कौन लुढ़काएगा?”


## Mark 16:4 (id: 241016004)

4जब उन्होंने आँख उठाई, तो देखा कि पत्थर लुढ़का हुआ है! वह बहुत ही बड़ा था।


## Mark 16:5 (id: 241016005)

5और कब्र के भीतर जाकर, उन्होंने एक जवान को श्वेत वस्त्र पहने हुए दाहिनी ओर बैठे देखा, और बहुत चकित हुई।


## Mark 16:6 (id: 241016006)

6उसने उनसे कहा, “चकित मत हो, तुम यीशु नासरी को, जो क्रूस पर चढ़ाया गया था, ढूँढ़ती हो। वह जी उठा है, यहाँ नहीं है; देखो, यही वह स्थान है, जहाँ उन्होंने उसे रखा था।


## Mark 16:7 (id: 241016007)

7परन्तु तुम जाओ, और उसके चेलों और पतरस से कहो, कि वह तुम से पहले गलील को जाएगा; जैसा उसने तुम से कहा था, तुम वहीं उसे देखोगे।”


## Mark 16:8 (id: 241016008)

8और वे निकलकर कब्र से भाग गईं; क्योंकि कँपकँपी और घबराहट उन पर छा गई थी। और उन्होंने किसी से कुछ न कहा, क्योंकि डरती थीं।


## Mark 16:9 (id: 241016009)

9सप्ताह के पहले दिन भोर होते ही वह जी उठकर पहले\-पहल मरियम मगदलीनी को जिसमें से उसने सात दुष्टात्माएँ निकाली थीं, दिखाई दिया।


## Mark 16:10 (id: 241016010)

10उसने जाकर उसके साथियों को जो शोक में डूबे हुए थे और रो रहे थे, समाचार दिया।


## Mark 16:11 (id: 241016011)

11और उन्होंने यह सुनकर कि वह जीवित है और उसने उसे देखा है, विश्वास नहीं किया।


## Mark 16:12 (id: 241016012)

12इसके बाद वह दूसरे रूप में उनमें से दो को जब वे गाँव की ओर जा रहे थे, दिखाई दिया।


## Mark 16:13 (id: 241016013)

13उन्होंने भी जाकर औरों को समाचार दिया, परन्तु उन्होंने उनका भी विश्वास न किया।


## Mark 16:14 (id: 241016014)

14पीछे वह उन ग्यारह चेलों को भी, जब वे भोजन करने बैठे थे दिखाई दिया, और उनके अविश्वास और मन की कठोरता पर उलाहना दिया, क्योंकि जिन्होंने उसके जी उठने के बाद उसे देखा था, इन्होंने उसका विश्वास न किया था।


## Mark 16:15 (id: 241016015)

15और उसने उनसे कहा, “तुम सारे जगत में जाकर सारी सृष्टि के लोगों को सुसमाचार प्रचार करो।


## Mark 16:16 (id: 241016016)

16जो विश्वास करे और बपतिस्मा ले उसी का उद्धार होगा, परन्तु जो विश्वास न करेगा वह दोषी ठहराया जाएगा।


## Mark 16:17 (id: 241016017)

17और विश्वास करनेवालों में ये चिन्ह होंगे कि वे मेरे नाम से दुष्टात्माओं को निकालेंगे; नई\-नई भाषा बोलेंगे;


## Mark 16:18 (id: 241016018)

18साँपों को उठा लेंगे, और यदि वे प्राणनाशक वस्तु भी पी जाएँ तो भी उनकी कुछ हानि न होगी; वे बीमारों पर हाथ रखेंगे, और वे चंगे हो जाएँगे।”


## Mark 16:19 (id: 241016019)

19तब प्रभु यीशु उनसे बातें करने के बाद स्वर्ग पर उठा लिया गया, और परमेश्वर की दाहिनी ओर बैठ गया।


## Mark 16:20 (id: 241016020)

20और उन्होंने निकलकर हर जगह प्रचार किया, और प्रभु उनके साथ काम करता रहा और उन चिन्हों के द्वारा जो साथ\-साथ होते थे, वचन को दृढ़ करता रहा। आमीन।


